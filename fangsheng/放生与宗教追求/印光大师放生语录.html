<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,印光大师放生语录' />
<link href='../css/3.css' rel='stylesheet' type='text/css'></head><body><script charset='utf-8' src='../js/hengfu.js'></script><script charset='utf-8' src='../js/hengfu2.js'></script><hr><center><div class='zw'>印光大师放生语录</div></center><br><center><div>作者：佚名　来源：</div></center><br><div class='zw'><center>
<div>　　<a="/fjrw/hcrw/yinguangdashi/" class="keylink" target="_blank">印光大师</a><a="/fangsheng/" class="keylink" target="_blank">放生</a>语录</div>
<div>&nbsp;</div>
<div>　　戒杀放生之事，浅而易见。戒杀放生之理，深而难明。若不明其理，纵能行其事，其心决不能至诚恻怛。其<a="/rmgjc/futian.html" class="keylink" target="_blank">福田</a>利益，亦随其心量而致成微浅。倘遇不知者阻诽，遂可被彼所转，而一腔善心，随即消灭者有之。以故不避繁词，用申其义。俾物类同沐慈恩，人伦各培福祉。以恳到之深仁，灭自他之杀报。同臻寿域，共乐天年。尚祈以此功德，回向西方。则永出轮回，高超<a="/rmgjc/sanjie.html" class="keylink" target="_blank">三界</a>，为弥陀之<a="/rmgjc/dizi.html" class="keylink" target="_blank">弟子</a>，作海众之良朋矣。阅者幸注意焉。</div>
<div>&nbsp;</div>
<div>　　原夫水陆众生，一念心性，直下与三世诸佛，无二无别。但以宿恶业力，障蔽妙明，不能显现，沦于异类。遂致知识陋劣，除求食避死之外，了无所知。譬如大宝铜镜，经劫蒙尘。不唯毫无光明，即彼铜体，亦不显现，直同废物。忽遇智人，知是宝镜，具有照天照地无边光明。遂日事磨砻，初则略露镜体，次则渐发光明。及乎磨之至极，则照天照地之光，全体显现。无智之人，方始贵重，视为至宝。须知此光，镜本自具，非从磨得。虽复自具，倘无磨砻之缘，从劫至劫，亦无发光之日。一切人天<a="/rmgjc/liudao.html" class="keylink" target="_blank">六道</a>众生心性，悉皆如是。由无始来，惑业障蔽，不能显发本具妙明，迷背真性，造<a="/rmgjc/shengsi.html" class="keylink" target="_blank">生死</a>业。大觉<a="/rmgjc/shizun.html" class="keylink" target="_blank">世尊</a>，知诸众生一念心性，与佛同俦。因兹种种方便，随机<a="/rmgjc/shuofa.html" class="keylink" target="_blank">说法</a>。普令修习<a="/rmgjc/jiedinghui.html" class="keylink" target="_blank">戒定慧</a>道，以期断惑业而复本有，圆福慧以证法身。又令世人发慈悲心，戒杀放生。良以我与一切众生，皆在轮回之中。从无始来展转相生，展转相杀。彼固各各皆为我之父母、兄弟、姊妹、儿女，我亦各各皆为彼之父母、兄弟、姊妹、儿女。彼固频频由恶业力，或于人中，或于异类，受我杀戮。我亦由恶业力，或于人中，或于异类，受彼杀戮。久经长劫，相生相杀，了无底止。凡夫不知，如来洞见。不思则已，思之则不胜惭愧悲悯矣！我今幸承宿世福善，生于人道。固宜解怨释结，戒杀放生。令彼一切有生命者，各得其所。又为<a="/rmgjc/nianfo.html" class="keylink" target="_blank">念佛</a>回向<a="/rmgjc/jingtu.html" class="keylink" target="_blank">净土</a>，令得度脱。纵彼业重，未能即生，我当仗此慈善功德，决祈临终往生西方。既往生已，即得超凡入圣，了生脱死，永出轮回，渐证佛果矣。</div>
<div>&nbsp;</div>
<div>　　且爱物放生，古圣先贤，皆行此事。故《书》有&ldquo;鸟兽鱼鳖咸若&rdquo;之文，而文王泽及枯骨，况有知觉之物哉？至于简子放鸠，子产畜鱼，随侯济蛇，杨宝救雀。此固圣贤一视同仁之心，尚不知其蠢动含灵，皆具<a="/rmgjc/foxing.html" class="keylink" target="_blank">佛性</a>。展转升沉，互为怨亲，及将来决定成佛等义。迨至大教东来，三世因果，及生佛心性平等无二之理，大明于世。凡大圣大贤，无不以戒杀放生，为挽杀劫以培福果，息刀兵而乐天年之基址。古云：&ldquo;欲知世上刀兵劫，须听屠门半夜声。&rdquo;又云：&ldquo;欲得<a="/rmgjc/shijian.html" class="keylink" target="_blank">世间</a>无兵劫，除非众生不食肉。&rdquo;是知戒杀放生，乃拔本塞源之济世良谟也。故陈智者大师，买临海江沪溪梁六十余所，亘四百余里为放生池。请敕立碑，禁止渔捕。有偷捕者，动辄得祸。直至唐贞观中，犹然如是。唐肃宗乾元二年，诏天下诸州各立放生池，敕颜真卿撰碑文，并书丹。有云：&ldquo;我皇举天下以为池，罄域中而蒙福，承陀罗尼加持之力，竭烦恼海生死之津。&rdquo;揆之前古，曾何仿佛。宋真宗天禧元年，诏天下立放生池，而杭州西湖，亦宋之放生池也。明<a="/fjrw/hcrw/lianchidashi/" class="keylink" target="_blank">莲池大师</a>，立放生池于上方、长寿二处。其《戒杀放生文》，<a="/rmgjc/liutong.html" class="keylink" target="_blank">流通</a>天下。迄今三百余年以来，景仰高风，慈济物类之缁素通人，何可胜数。</div>
<div>&nbsp;</div>
<div>　　或曰：鳏寡孤独，贫穷患难，所在皆有，何不周济，而乃汲汲于不相关涉之异类。其缓急轻重，不亦倒置乎哉？答曰：子未知如来教人戒杀放生之所以也。夫人、物虽异，佛性原同。彼以恶业沦于异类，我以善业幸得人身。若不加悯恤，恣情食啖。一旦我福或尽，彼罪或毕，难免从头偿还，充彼口腹。须知刀兵大劫，皆宿世之杀业所感。若无杀业，纵身遇贼寇，当起善心，不加诛戮。又况瘟疫水火诸灾横事，戒杀放生者绝少遭逢。是知护生，原属护自。戒杀可免天杀、鬼神杀、盗贼杀、未来怨怨相报杀。鳏寡孤独，贫穷患难，亦当随分随力以行周济。岂戒杀放生之人，绝不作此项功德乎？然鳏寡等虽深可矜悯，尚未至于死地。物则不行救赎，立见登鼎俎以充口腹矣。</div>
<div>&nbsp;</div>
<div>　　又曰：物类无尽，能放几何？答曰：须知放生一事，实为发起同人普护物命之最胜善心。企其体贴放之之意，中心恻然，不忍食啖。既不食啖，则捕者便息。庶水陆空行一切物类，<a="/rmgjc/zizai.html" class="keylink" target="_blank">自在</a>飞走游泳于自所行境，则成不放之普放。非所谓以天下而为池乎？纵不能人各如是，而一人不忍食肉，则无量水陆生命，得免杀戮。况不止一人乎？又为现在未来一切同人，断鳏寡孤独贫穷患难之因，作长寿无病、富贵安乐、父子团、<a="/rmgjc/fuqi.html" class="keylink" target="_blank">夫妻</a>偕老之缘。正所以预行周济，令未来生生世世永不遭鳏寡等苦，长享受寿富等乐。非所谓罄域中而蒙福乎？何可漠然置之。子审思之，戒杀放生，毕竟是汲汲为人，抑止汲汲为物，而缓急轻重倒置乎？</div>
<div>&nbsp;</div>
<div>　　南浔极乐寺外，向有放生池。以?未全砌，遂致坍塌。兼复多年未浚，淤泥充满。每有善士就河放生，虽发善心，生难获益。其旦蒙放而暮复遭捕者，当居多半。若近大江，则固宜放之江中，小河则断非所宜。园林大师心有不忍，拟欲深浚其池，外筑围墙以为防护，俾放生有地，而盗捕无由，其意亦良厚矣。尚未开工，适普陀觉三大师至，一见即志道相契。旋以寺事付托，而己则放下万缘，专修净业焉。觉师缵承旧绪，即欲速成其事。但以工程浩大，独力难成。拟募阖镇善信人等，共襄胜事。祈予作序。予常痛念近世杀劫之惨，欲挽无力，因彼之请，触动予怀。遂将吾人与物类之本具真心，及随业升沉，并<a="/rmgjc/shasheng.html" class="keylink" target="_blank">杀生</a>护生之现未果报，撮略言之。冀诸位檀越，同发善念，同捐净资，俾此举速得成功，庶物类悉皆得所，其功德利益，无量无边。岂特现世万祸冰消，千祥云集，而未来世之衔恩报德者，正不知其几千万亿也！</div>
<div>&nbsp;</div>
<div>　　文钞摘录：</div>
<div>&nbsp;</div>
<div>　　若有言己颇信<a="/rmgjc/fofa.html" class="keylink" target="_blank">佛法</a>，曾阅师文钞，近亦念佛。但恨业习浓厚，不能吃素耳。光曰，此病易治，祈将光南浔放生池疏，熟读，保汝即能吃素矣。彼于十月，即吃长素。痛念杀劫弥漫，皆由杀生食肉所感。因汲汲提倡念佛放生，冀民物各遂其生，同得往生西方也。</div>
<div>&nbsp;</div>
<div>　　《续编南京三汊河创建法云寺缘起碑记》</div>
<div>&nbsp;</div>
<div>　　弘法敬辑</div>
<div>&nbsp;</div>
<div>　　放生一事，以提倡戒杀护生为本。凡入会者，俱宜吃素，方可以吃素之利益，与一切人说。纵不能人各依从，而人以贵会诸公，皆盛德君子，实行吃素，自然潜移密化，悉皆不杀生，不食肉矣。若仍旧食肉，放生之功德，亦不可思议，但自己所行，尚自矛盾，尚不能依慈悲忠恕之道而实行，况欲令见闻者潜移密化乎。</div>
<div>&nbsp;</div>
<div>　　《增广与泉州大同放生会书》</div>
<div>&nbsp;</div>
<div>　　唐肃宗时，颜鲁公真卿，适守是邦。诏天下诸州各立放生池，命鲁公撰文。其曰，举天下以为池，罄域中而蒙福。是岂独为物计哉，盖欲有所感也。今清凉山下乌龙潭，乃鲁公自立之放生池。鲁公精忠贯日月，文笔动风云。而且笃信佛法，极意护生。其懿德弘慈，千百年后，莫不景仰。予常痛近世杀劫之惨，欲挽无力。因彼之请，触动予怀。予前撰南浔极乐寺放生池疏，已将吾人与物类之本具真心，及随业升沉，并杀生护生之现未果报，撮略言之，兹不缕述。冀诸位檀越，同发善念，同捐净资。俾此举速得成功，庶物类各得其所。其功德利益，无量无边。岂特现世万祸冰消，千祥云集。而未来世之衔恩报德者，正不知其几千万亿也。须知放生原为戒杀，戒杀必从吃素始。倘人各戒杀，人各吃素。则家习慈善，人敦礼义。俗美风淳，时和年丰。何至有刀兵劫起，彼此相戕之事乎。此挽回天灾人祸，正本清源之要务也。凡有欲家门清泰，身心康宁，天下太平，人民安乐者。请皆于戒杀放生吃素念佛中求之，则求无不得矣。</div>
<div>&nbsp;</div>
<div>　　《增广金陵三汊河法云寺放生池疏》</div>
<div>&nbsp;</div>
<div>　　天地之大德曰生，如来之大道曰慈。须知水陆诸物诸物，从无始来，亦曾高居尊位，威权赫奕。不知借威权以培德，反致仗威权以造业。竟使恶业丛集，堕于异类。口不能言，心无智虑，身无技术，以罹此难。虽弱肉强食，于事则得。而怨恨所结，能无生生世世，图报此怨之念乎。人纵不念诸物被杀之苦，独不惧怨业深结，常被彼杀乎。又不惧残害天物，天将夺我福寿乎。人惟欲眷属团聚，<a="/rmgjc/shouming.html" class="keylink" target="_blank">寿命</a>延长，身心安乐，诸缘如意。正应发大悲心，行放生业。使天地鬼神，悉皆愍我爱物之诚。则向之所欲，当可即得。</div>
<div>&nbsp;</div>
<div>　　《增广江慎修先生放生杀生现报录序》</div>
<div>&nbsp;</div>
<div>　　纭纭异类，皆是过去父母，未来诸佛。不但不敢杀而食之，又思令其各得其所。由是圣君贤相，哲士鸿儒，多皆仰遵佛训，俯培己仁。或茹素而断荤，或戒杀而放生。其嘉言懿行，载诸史册。亦企后人同修慈心。愍彼物类，同具佛性。</div>
<div>&nbsp;</div>
<div>　　《增广乌程周梦坡<a="/fjrw/jsrw/" class="keylink" target="_blank">居士</a>夫人诞期放生碑记》</div>
<div>&nbsp;</div>
<div>　　凡有血气者，必有知觉。既有知觉，则必贪生怕死，趋吉避凶。鸟兽昆虫蚤虱，莫不皆然。若忽尔捕而杀之，则其力虽不能敌，无可如何，其心之仇恨，殆不能以语言文字形容。若将欲杀，或有赎之放之令生者，则其心之感激，亦复难以形容。纵彼现时虽无报恩报怨之力，然<a="/rmgjc/shane.html" class="keylink" target="_blank">善恶</a>之缘既结，或于现生，或于未来，必有不期然而然之<a="/rmgjc/baoying.html" class="keylink" target="_blank">报应</a>。即彼等不能即报，而常行放生，天地鬼神，常为鉴临，必当降以祸福，且勿忽其弱而欺之。</div>
<div>&nbsp;</div>
<div>　　《续编放生杀生现报录戒杀放生各文合编序》</div>
<div>&nbsp;</div>
<div>　　放生之举，原为发起同人戒杀吃素之心。倘能戒杀吃素，则杀业不作，杀报自止。从前已造之业，则以竭力修善，至诚念佛，以消灭之。须知法云寺之放生，实一切同人戒杀吃素之前导。而有心人闻而兴起，同生慈惠恻怛之心，共行仁民爱物之道。将见人心转而天眷常临，雨?时而五谷丰登。礼让兴行，战争息灭。中外协和，天下太平矣。此冯公等创建法云，提倡放生之本志也。</div>
<div>&nbsp;</div>
<div>　　《续编法云寺放生征信录序（民二十一年）》</div>
<div>&nbsp;</div>
<div>　　大觉世尊，为三界大师，四生慈父，视一切众生，犹如一子。以一切众生，皆有佛性，皆当作佛，皆是过去父母，未来诸佛故。</div>
</div>
</center></div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 