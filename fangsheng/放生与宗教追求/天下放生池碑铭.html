<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,天下放生池碑铭' />
<link href='../css/3.css' rel='stylesheet' type='text/css'></head><body><script charset='utf-8' src='../js/hengfu.js'></script><script charset='utf-8' src='../js/hengfu2.js'></script><hr><center><div class='zw'>天下放生池碑铭</div></center><br><center><div>作者：佚名　来源：</div></center><br><div class='zw'><center>
<div>
　　天下<a="/fangsheng/" class="keylink" target="_blank">放生</a>池碑铭</div>
<div>
&nbsp;</div>
<div>
　　皇唐七叶，我乾元大圣光天文武孝感皇帝陛下，以至圣之姿，属艰虞之运。无少康一旅之众，当禄山强暴之初。乾巩劳谦，励精为理。推诚而万方胥悦，克己而天下归仁。恩信侔于四时，英威达于八表。功庸格天地，孝感通神明。故得回纥、奚霫、契丹、大食、盾蛮之属，扶服万里，决命而争先；朔方、河东、平卢、河西、陇右、安西、黔中、岭南、河南之师，虓阚五年，椎锋而效死。摧元恶如拉朽，举两京若拾遗。庆绪遁逃，已蒙赤族之戮；思明跧伏，行就沸鼎之诛。拯已坠之皇纲，据再安之宗社。迎上皇于西蜀，申子道于中京。一日三朝，大明天子之孝；问安视膳，不改家人之礼。蒸蒸然，翼翼然，真帝皇之上仪，《诰》《誓》所不及已。历选内禅，生人以来，振古及隋，未有如我皇帝者也！而犹妪煦万类，勤唉四生。乃以乾元二年太岁己亥春三月己丑，端命左骁卫右郎将史元琮、中使张庭玉，奉明诏，布德音。始于洋州之兴道，洎山南、剑南、黔中、荆南、岭南、江西、浙西诸道，讫于升州之江宁秦淮太平桥。临江带郭，上下五里，各置放生池，凡八十一所。盖所以宣皇明而广慈爱也。《易》不云乎：&ldquo;信及豚鱼。&rdquo;《书》不云乎：&ldquo;鸟兽鱼鳖咸若。&rdquo;古之聪明睿智、神武而不杀者，非陛下而谁？</div>
<div>
&nbsp;</div>
<div>
　　昔殷汤克仁，犹存一面之网；汉武垂惠，才致衔珠之答。虽流水救涸、宝胜称名，盖事止于当时，尚介祉于终古。岂若我今日，动者、植者、水居、陆居，举天下以为池，罄域中而蒙福，乘陀罗尼加持之力，竭烦恼海<a="/rmgjc/shengsi.html" class="keylink" target="_blank">生死</a>之津。揆之前古，曾何仿佛？微臣职忝方面，生丁盛美，受恩寖深，无以上报。谨缘皋陶、奚斯歌虞颂鲁之义，述《天下放生池碑铭》一章，虽不足雍容明圣万分之一，亦臣之精恳也。敢刻金石，著其词曰：</div>
<div>
&nbsp;</div>
<div>
　　明明皇帝，临下有赫；至德光天，乾元启赜。</div>
<div>
&nbsp;</div>
<div>
　　纬武戡乱，经文御历；孝感神明，义形金石。</div>
<div>
&nbsp;</div>
<div>
　　仁覆华夏，恩加蛮貊；道冠巍巍，威深虩虩。</div>
<div>
&nbsp;</div>
<div>
　　遘兹多难，克广丕绩；庆绪既诛，思明辟易。</div>
<div>
&nbsp;</div>
<div>
　　人道助顺，天心恶逆；扑灭之期，匪朝伊夕。</div>
<div>
&nbsp;</div>
<div>
　　乘此宝祚，永康宗祏；业盛君亲，功崇列辟。</div>
<div>
&nbsp;</div>
<div>
　　交禅之际，粲然明白；迥映来今，孤高往策。</div>
<div>
&nbsp;</div>
<div>
　　去杀留惠，好生立辟；率土之滨，临江是宅。</div>
<div>
&nbsp;</div>
<div>
　　遂其生性，庇尔鳞翮；环海为池，周天布泽。</div>
<div>
&nbsp;</div>
<div>
　　致兹忠厚，罔弗怡怿；动植依仁，飞沉受获。</div>
<div>
&nbsp;</div>
<div>
　　流水长者，徒称往昔；宝胜如来，畴庸允格。</div>
<div>
&nbsp;</div>
<div>
　　德力无竞，慈悲孔硕；相时传闻，尚赖弘益。</div>
<div>
&nbsp;</div>
<div>
　　矧在遭遇，其忘敷锡；真卿勒铭，敢告凡百。</div>
<div>
&nbsp;</div>
<div>
　　臣贞卿以乾元三年(760年)春三月戊辰撰。至大历七年(772年)秋九月己亥，自抚州刺史，蒙除湖州。八年(773年)秋七月戊戌，于州骆驼桥东追建。</div>
<div>
&nbsp;</div>
<div>
　　乞御书天下放生池碑额表</div>
<div>
&nbsp;</div>
<div>
　　颜真卿</div>
<div>
&nbsp;</div>
<div>
　　臣某言：臣闻帝王之德，莫大于生成。臣子之心，敢忘于赞述？</div>
<div>
&nbsp;</div>
<div>
　　臣去年(759年)冬，任升州刺史日，属左骁卫右郎将史元琮、中使张庭玉等，奉宣恩命，于天下州县临江带郭处，各置放生池。始于洋州兴道，迄于升州江宁秦淮太平桥，凡八十一所。恩沾动植，泽及昆虫。发自皇心，遍于天下。历选列辟，未之前闻。海隅苍生，孰不欣喜！臣时不揆愚昧，辄述《天下放生池碑铭》一章，又以俸钱于当州采石，兼力拙自书，盖欲使天下元元，知陛下有好生之德，因令微臣获广昔贤善颂之义。遂绢写一本，附史元琮奉进，兼乞御书题额，以光扬不朽。</div>
<div>
&nbsp;</div>
<div>
　　缘前书点画稍细，恐不堪经久，臣今谨据石擘窠大书一本，随表奉进，庶以竭臣下偻偻之诚。特乞圣恩，俯遂前请，则天下幸甚，岂惟愚臣！</div>
<div>
&nbsp;</div>
<div>
　　昔秦始皇暴虐之君，李斯邪谄之臣，犹刻金石，垂于后代。魏文帝外禅之主，钟繇偏方之佐，亦于繁昌立表颂德。况陛下以巍巍功业，而无记述，则臣窃耻之。谨昧死以闻，伏增战越云云。</div>
<div>
&nbsp;</div>
<div>
　　批 答</div>
<div>
&nbsp;</div>
<div>
　　唐肃宗</div>
<div>
&nbsp;</div>
<div>
　　朕以中孚及物，亭育为心，凡在覆载之中，毕登仁寿之域。四灵是畜，一气同和，江汉为池，鱼鳖咸若。卿慎征成典，润色大猷，能以懿文，用刊乐石。体含飞动，韵合铿锵，成不朽之立言，纪好生之上德。唱而必和，自古有之。情发于中，予嘉乃意。所请者依。</div>
<div>
&nbsp;</div>
<div>
　　乞御书题额恩敕批答碑阴记</div>
<div>
&nbsp;</div>
<div>
　　颜真卿</div>
<div>
&nbsp;</div>
<div>
　　肃宗皇帝恩许，既有斯答。御札垂下，而真卿以疏拙蒙谴。粤若来八月既望，贬授蓬州长史。洎今上即位，宝应元年(762年)夏五月，拜利州刺史。属羌贼围城，不得入。恩勅追赴上都，为今<a="/ctwh/sishuwujing/shangshu/" class="keylink" target="_blank">尚书</a>前相国彭城公刘公晏所让，授尚书户部侍郎。二年(763年)春三月，改吏部。广德元年(763年)秋八月，拜江陵尹兼御史大夫，充荆南节度观察处置等使。未行，受代，转尚书右丞。明年(764年)春正月，检校刑部尚书兼御史大夫，充朔方行营汾晋等六州宣慰使，以招谕太师中书令仆固怀恩，不行，遂知省事。永泰二年(766年)春二月，贬峡州别驾，旬余移贬吉州。大历三年(768年)夏五月，蒙除抚州刺史，六年(771年)闰三月代。到秋八月，至上元，尔来十有六年，困于疏愚，累蒙窜谪。其所采碑石，迄今委诸岩麓之际，未遑崇树。</div>
<div>
&nbsp;</div>
<div>
　　七年(772年)秋九月，归自东京，起家蒙除湖州刺史，来年(773年)春正月至任。州东有苕、霅两溪，溪左有放生池焉，即我宝应元圣文武皇帝所置也。州西有白鹤山，山多砾石。于是采而斵之，命吏干磨砻之，家僮镌刻之，建于州之骆驼桥东。盖以抒臣下追远之诚，昭先帝生成之德。额既未立，追思莫远。客或请先帝所赐勅书批答，答中诸事，以缉而勒之，真卿从焉。勒愿斯毕，瞻慕不足，遂志诸碑阴。庶乎乾象昭回，与宇宙而终始；天文焕发，将日月而齐晖。</div>
</div>
</center></div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 