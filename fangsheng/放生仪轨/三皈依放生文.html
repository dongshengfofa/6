<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,三皈依放生文' />
<link href='../css/3.css' rel='stylesheet' type='text/css'></head><body><script charset='utf-8' src='../js/hengfu.js'></script><script charset='utf-8' src='../js/hengfu2.js'></script><hr><center><div class='zw'>三皈依放生文</div></center><br><center><div>作者：佚名　来源：无量光明网</div></center><br><div class='zw'><center>
<div>
　　<a="/rmgjc/sanguiyi.html" class="keylink" target="_blank">三皈依</a><a="/fangsheng/" class="keylink" target="_blank">放生</a>文</div>
<div>
&nbsp;</div>
<div>
　　盖闻<a="/rmgjc/shijian.html" class="keylink" target="_blank">世间</a>至重者生命，天下最惨者杀伤。</div>
<div>
&nbsp;</div>
<div>
　　至重有二：一者，世人于金宝、官爵、妻子，以至己身，皆其所重。然不可得兼，则重之中必取其尤重者。是以为救己身，不吝金宝；为救己身，不惜官爵；为救己身，不顾妻子，故云至重。二者，凡厥有生，皆能作佛，则生为佛种，故云至重。最惨者，如捶打等，虽皆苦事，未至断命，惟杀最惨。</div>
<div>
&nbsp;</div>
<div>
　　是故逢擒则奔，虮虱犹知避死；将雨而徙，蝼蚁尚且贪生。</div>
<div>
&nbsp;</div>
<div>
　　因命至重，为全命故。因杀至惨，为逃杀故。是以虮虱蝼蚁，皆知避死贪生。微命尚然，大者可知也。</div>
<div>
&nbsp;</div>
<div>
　　何乃网于山，罟于渊，多方掩取；曲而钩，直而矢，百计搜罗。</div>
<div>
&nbsp;</div>
<div>
　　一切众生既皆避死贪生，何乃昧此良心，行诸毒事。网擒山兽，罟觅渊鱼，俯水垂钩，仰空发矢，以至暗施陷阱，密设牢笼。百计多方，莫能尽举，良可叹也！</div>
<div>
&nbsp;</div>
<div>
　　使其胆落魂飞，母离子散。</div>
<div>
&nbsp;</div>
<div>
　　如上网罟钩矢，见之惊怖，则魂胆飞扬；中之丧亡，则母儿离散。如人遭乱世，兵火临身，一何异乎？</div>
<div>
&nbsp;</div>
<div>
　　或囚笼槛，则如处囹圄；或被刀砧，则若临剐戮。</div>
<div>
&nbsp;</div>
<div>
　　幽系之，则禁锢不异囹圄。宰割之，则<a="/rmgjc/tongku.html" class="keylink" target="_blank">痛苦</a>同于剐戮。设以身处，当何如其为情也？</div>
<div>
&nbsp;</div>
<div>
　　怜儿之鹿，舐疮痕而寸断柔肠；畏死之猿，望弓影而双垂悲泪。</div>
<div>
&nbsp;</div>
<div>
　　怜儿之鹿者：许真君少时好畋猎，一日射中一鹿，鹿母为舐疮痕，良久不活，鹿母亦死。真君剖其腹视之，肠寸寸断，盖为怜子死，悲伤过甚，至于断肠。真君大恨，悔过，折弓矢，入山<a="/rmgjc/xiudao.html" class="keylink" target="_blank">修道</a>，后证仙品，拔宅飞升。此证上文母子离散意。</div>
<div>
&nbsp;</div>
<div>
　　畏死之猿者：楚王与养由基出猎，遇猿，令射之。猿望见由基，即泪下。盖猿臂柔捷，能接飞矢，由基神射，矢到之处，臂不及接，知其必死而悲也。此证上文魂胆飞扬意。</div>
<div>
&nbsp;</div>
<div>
　　恃我强而陵彼弱，理恐非宜；食他肉而补己身，心将安忍？</div>
<div>
&nbsp;</div>
<div>
　　观上二事，则知<a="/rmgjc/shasheng.html" class="keylink" target="_blank">杀生</a>甚所不应。且世人谓禽兽之肉，人所应食，不知皆是强陵弱耳。不然，猛虎食人，亦将曰人之肉，虎所应食乎？螳螂食蝉，雀食螳螂，鹰鹯食雀，弱之肉，强之食，此理甚明，当不疑也。又世人谓蔬食者瘠，肉食者肥。为肥己身，不念他苦，人心安在哉！</div>
<div>
&nbsp;</div>
<div>
　　由是昊天垂悯，古圣行仁。</div>
<div>
&nbsp;</div>
<div>
　　由世迷故，杀气动天，而天本好生，常示下民。下民不知，是以杀生太重，则雨旸不时，刀兵灾起。人修善事，则年岁丰登，海宇宁谧。世人杀生，是逆天也。古之<a="/rmgjc/shengren.html" class="keylink" target="_blank">圣人</a>，因此上顺天心，下悲物命，行仁救济。事见下文。</div>
<div>
&nbsp;</div>
<div>
　　解网著于成汤，畜鱼兴于子产。</div>
<div>
&nbsp;</div>
<div>
　　解网者：商王成汤出遇猎人布四面网，祝曰：&ldquo;从天来者，从地来者，从四方来者，皆入吾网。&rdquo;汤为解三面，止留其一，改祝曰：&ldquo;欲左者左，欲右者右，欲上者上，欲下者下，不用命者乃入吾网。&rdquo;</div>
<div>
&nbsp;</div>
<div>
　　畜鱼者：郑大夫子产，人有馈之生鱼者，子产不食，令校人畜之池中。观此二事，则知放生非独<a="/" class="keylink" target="_blank">佛教</a>，儒中君子无不奉行。</div>
<div>
&nbsp;</div>
<div>
　　圣哉流水，润枯槁以囊泉；悲矣释迦，代危亡而割肉。</div>
<div>
&nbsp;</div>
<div>
　　囊泉者：《金光明经》，流水长者子出见十千游鱼，困涸水中，将欲危毙。用象囊水，倾注得全，复为<a="/rmgjc/shuofa.html" class="keylink" target="_blank">说法</a>。鱼命过，皆生天上。</div>
<div>
&nbsp;</div>
<div>
　　割肉者：<a="/fjrw/zhufopusa/zhufo/67019.html" class="keylink" target="_blank">释迦牟尼佛</a>往昔为<a="/fjrw/zhufopusa/pusa/" class="keylink" target="_blank">菩萨</a>时，遇鹰逐鸽，鸽见菩萨，投身避难。鹰语菩萨：&ldquo;尔欲救鸽，奈何令我饥饿而死？&rdquo;菩萨问鹰：&ldquo;汝须何食？&rdquo;鹰答食肉。菩萨割臂肉偿之。鹰欲肉与鸽等，菩萨割肉，弥割弥轻，至肉将尽，不能等鸽。鹰问生悔恨否？菩萨答言：&ldquo;吾无一念悔恨，若此语不虚，当令吾肉生长如故！&rdquo;立誓愿已，身肉如故。鹰化天帝身，空中<a="/rmgjc/libai.html" class="keylink" target="_blank">礼拜</a>赞叹。</div>
<div>
&nbsp;</div>
<div>
　　<a="/rmgjc/tiantai.html" class="keylink" target="_blank">天台</a>智者，凿放生之池；大树仙人，护栖身之鸟。</div>
<div>
&nbsp;</div>
<div>
　　凿池者：天台智者大师，讳智顗，隋炀帝号为智者，曾凿池劝人放生。又不但智者，古来多有此事。今西湖亦古放生池也，世远人亡，时更法坏，渔火星飞于水面矣，悲夫！</div>
<div>
&nbsp;</div>
<div>
　　护鸟者：古有仙人，常坐一大树下，思禅入定。有鸟栖其怀中，恐惊鸟故，跏趺不动，候鸟别栖，然后出定。慈物之心一至于是。</div>
<div>
&nbsp;</div>
<div>
　　赎鳞虫而得度，寿禅师之遗爱犹存；救龙子而传方，孙真人之慈风未泯。</div>
<div>
&nbsp;</div>
<div>
　　赎鳞虫者：永明大师，讳延寿。吴越王镇杭，师为余杭县库吏，屡以库钱买鱼虾等物放之，后坐监守自盗，法当弃市。王颇知其放生也，谕行刑者观其辞色以覆。师临死地，面无戚容。人怪之，师曰：&ldquo;吾于库钱毫无私用，尽买放生命，莫知其数。今死，径生西方<a="/rmgjc/jileshijie.html" class="keylink" target="_blank">极乐世界</a>，不亦乐乎！&rdquo;王闻而释之。乃<a="http://www.foyan.org/fjdy/172.html" class="keylink" target="_blank">出家</a>为僧，修禅礼忏，得无碍辩才。师<a="/rmgjc/niepan.html" class="keylink" target="_blank">涅盘</a>后，有僧入冥，见阎罗王时时出座礼一僧像。问之，则阳间永明寿禅师也，已生西方上品上生。王敬其德，故时礼耳。</div>
<div>
&nbsp;</div>
<div>
　　救龙子者：孙真人未得仙时，出遇村童擒一蛇，困惫将死，真人买放水中。后默坐间，一青衣来请，随而赴之，至一公府，则世所谓水晶宫也。王者延置上座，曰：&ldquo;小儿昨者出游，非先生则几死矣！&rdquo;设宴毕，出种种珍宝为谢。真人辞不受，曰：&ldquo;吾闻龙宫多秘方，传吾救世，贤于金玉多矣。&rdquo;王遂出玉笈三十六方。真人由此医术弥精，后证仙品。</div>
<div>
&nbsp;</div>
<div>
　　一活蚁也，<a="/rmgjc/shami.html" class="keylink" target="_blank">沙弥</a>易短命为长年，书生易卑名为上第。一放龟也，毛宝以临危而脱难，孔愉以微职而封侯。</div>
<div>
&nbsp;</div>
<div>
　　活蚁二事：一短命长年者，昔有沙弥侍一尊宿，尊宿知沙弥七日命尽，令还家省母，嘱云八日当返，欲其终于家也。八日返，师怪之，入三昧勘其事。乃还家时路见群蚁困水，作桥渡之，蚁得不死，由此高寿。二卑名上第者，宋郊、宋祁兄弟也，俱应试。郊尝见群蚁为水所浸，编竹桥渡之。时有胡僧睹其貌，惊曰：&ldquo;公似曾活数百万命者。&rdquo;郊对：&ldquo;贫儒何力致此？&rdquo;僧云：&ldquo;不然，凡有生者皆命也。&rdquo;郊以活蚁对。僧云：&ldquo;是已，公弟当大魁多士，然公亦不出弟下。&rdquo;后唱名，祁果首选。朝廷谓不可以弟先兄，改祁第十，以郊为第一。始信僧言不妄云。</div>
<div>
&nbsp;</div>
<div>
　　放龟二事：一临危脱难者，毛宝微时，路遇人携一龟，买而放之。后为将，战败赴水，觉水中有物承足，遂得不溺。及登岸，则承足者，前所放龟也。二微职封侯者，孔愉本一卑官，亦曾放龟，龟浮水中，频回首望愉，然后长逝。后愉以功当侯，铸印时，印上龟纽，其首回顾。毁而更铸，铸之数四，模直首偏，回顾如旧。铸者大怪，以告愉。愉忽忆放龟之时，龟首回顾，恍然悟封侯者，放龟之报也。</div>
<div>
&nbsp;</div>
<div>
　　屈师纵鲤于元村，寿增一纪；随侯济蛇于齐野，珠报千金。</div>
<div>
&nbsp;</div>
<div>
　　纵鲤者：屈师于元村遇一赤鲤，买放之。后梦龙王延至宫中，谓曰：&ldquo;君本寿尽，以君救龙，增寿一纪。&rdquo;</div>
<div>
&nbsp;</div>
<div>
　　济蛇者：随侯往齐国，路见一蛇，困于沙碛，首有血出，以杖挑放水中而去。后回至蛇所，蛇衔一珠向侯，侯不敢取。夜梦脚踏一蛇，惊觉，乃得双珠。</div>
<div>
&nbsp;</div>
<div>
　　拯已溺之蝇，酒匠之死刑免矣；舍将烹之鳖，厨婢之笃疾瘳焉。</div>
<div>
&nbsp;</div>
<div>
　　拯蝇者：一酒匠见苍蝇投酒瓮，即取放干地，以灰拥其体，水从灰拔，蝇命得活，如此日久，救蝇数多。后为盗诬，无能自白，狱将成。主刑者援笔欲判决，蝇辄集笔尖，挥去复集，判之莫得。因疑其冤，详问之，则诬也。呼盗一讯而服，遂得释归。噫，亦异矣哉！</div>
<div>
&nbsp;</div>
<div>
　　舍鳖者：程氏夫妇性嗜鳖，一日偶得巨鳖，嘱婢修事。时暂出外，婢念手所杀鳖不知其几，今此巨鳖心欲释之，吾甘受棰挞耳，遂放池中。主回索鳖，对以走失，遂遭痛打。后感疫疾将死，家人舁至水阁，以俟尽命。夜忽有物从池中出，身负湿泥，涂于婢身，热得凉解，疾乃苏愈。主怪不死，诘之，具以实对。主不信，至夜潜窥，则向所失鳖也。阖门惊叹，永不食鳖。</div>
<div>
&nbsp;</div>
<div>
　　贸死命于屠家，张提刑魂超天界；易余生于钓艇，李景文毒解丹砂。</div>
<div>
&nbsp;</div>
<div>
　　贸命屠家者：张提刑常诣屠肆，以钱赎物放之。后临终时，语家人言：&ldquo;吾以放生，积德深厚，今天宫来迎，当上生矣。&rdquo;安然而逝。</div>
<div>
&nbsp;</div>
<div>
　　易生钓艇者：李景文常就渔人货其所获，仍放水中。景文素好服食，常火炼丹砂饵之，积热成疾，疽发于背，药莫能疗。昏寐之中，似有群鱼濡沫其毒，清凉快人，疾遂得瘥。亦鳖报厨婢之类也。</div>
<div>
&nbsp;</div>
<div>
　　孙良嗣解矰缴之危，卜葬而羽虫交助；潘县令设江湖之禁，去任而水族悲号。</div>
<div>
&nbsp;</div>
<div>
　　解矰缴之危者：孙良嗣遇禽鸟被获，辄买纵之。后死欲葬，贫莫能措。有鸟数百，衔泥叠叠。观者惊叹，以为慈感所致。</div>
<div>
&nbsp;</div>
<div>
　　设江湖之禁者：县令潘公，禁百姓不得入江湖渔捕，犯者加罪。后去任，水中大作号呼之声，如丧考妣。人共闻之，莫不叹异。</div>
<div>
&nbsp;</div>
<div>
　　信老免愚民之牲，祥符甘雨；曹溪守猎人之网，道播神州。</div>
<div>
&nbsp;</div>
<div>
　　免牲者：信大师遇时亢旱，民杀牲请雨，师悯其愚，谓曰：&ldquo;汝能去牲勿用，吾为汝请。&rdquo;民允之。师乃精诚以祷，甘雨骤降，远近多感化者。</div>
<div>
&nbsp;</div>
<div>
　　守网者：六祖既佩黄梅心印，以俗服隐于猎人。猎人令守网，祖瞰其亡也，獐兔之类，可放者辄放之，如是一十六年。后坐曹溪道场，广度群品，灯分五宗，泽垂万世焉。</div>
<div>
&nbsp;</div>
<div>
　　雀解衔环报恩，狐能临井授术。</div>
<div>
&nbsp;</div>
<div>
　　雀衔环者：杨宝幼时，见黄雀为枭搏坠地，复为蝼蚁所困，取而畜诸笥中，给以黄花，痊乃放去。夜梦黄衣童子拜谢，赠玉环四枚，曰：&ldquo;我王母使者，荷君济命，愿君子孙洁白，位列三公，亦如此环矣。&rdquo;后四世贵显。</div>
<div>
&nbsp;</div>
<div>
　　狐临井者：一僧素无赖，闻<a="/sushi/yaoshan/huangjing/" class="keylink" target="_blank">黄精</a>能驻年，欲试其验，置黄精于枯井，诱人入井，覆以磨盘。其人在井，遑迫无计。忽一狐临井，语其人言：&ldquo;君无忧，当教汝术。我狐之通天者，穴于冢上，卧其下，目注穴中，久之则飞出，仙经所谓神能飞形者是也，君其注视磨盘之孔乎。吾昔为猎夫所获，赖君赎命，故来报恩耳，幸毋忽也。&rdquo;人用其计，旬余从井飞出。僧大喜，以为黄精之验，乃别众负黄精入井，约一月开视。至期视之，死矣。僧盖不知前人得出者，狐之力也，悲夫！</div>
<div>
&nbsp;</div>
<div>
　　乃至残躯得命，垂白壁以闻经；难地求生，现黄衣而入梦。</div>
<div>
&nbsp;</div>
<div>
　　白壁闻经者：予挂搭一庵，有人擒蜈蚣数条，以竹弓弓其首尾，予赎放之。余俱半死，惟一全活，急走而去。后共一友夜坐，壁有蜈蚣焉，以木尺从傍极力敲振，驱之使去，竟不去。予曰：&ldquo;昔所放得非尔耶？尔其来谢予耶？果尔，吾当为尔说法，尔谛听毋动。&rdquo;乃告之曰：&ldquo;一切有情，惟心所造，心狠者化为虎狼，心毒者化为蛇蝎。尔除毒心，此形可脱也。&rdquo;言毕令去，则不待驱逐，徐徐出窗外。友人在座，惊叹希有。时隆庆四年事也。</div>
<div>
&nbsp;</div>
<div>
　　黄衣入梦者：杭州湖墅干氏者，有邻家被盗，女送鳝鱼十尾，为母问安。畜瓮中，忘之矣。一夕梦黄衣尖帽者十人，长跪乞命。觉而疑之，卜诸术人，曰：&ldquo;当有生物求放耳。&rdquo;遍索室内，则瓮有巨鳝在焉，数之正十，大惊，放之。时万历九年事也。</div>
<div>
&nbsp;</div>
<div>
　　施皆有报，事匪无征。</div>
<div>
&nbsp;</div>
<div>
　　诸放生者，或增福禄，或延寿算，或免急难，或起沉疴，或生天堂，或证<a="/rmgjc/daoguo.html" class="keylink" target="_blank">道果</a>，随施获报，皆有征据。然作善致祥，道人之心岂望报乎？不望报而报自至，因果必然，辞之亦不可得耳，放生者宜知之。</div>
<div>
&nbsp;</div>
<div>
　　载在简编，昭乎耳目。</div>
<div>
&nbsp;</div>
<div>
　　明有征也。如上所录，远则载在简编，有典有据；近则昭乎耳目，共见共闻。考古验今，定非虚谬。</div>
<div>
&nbsp;</div>
<div>
　　普愿随所见物，发慈悲心，捐不坚财，行方便事。</div>
<div>
&nbsp;</div>
<div>
　　此下普劝世人，随所见生命，发慈悲心，由是捐舍世财，方便救济。财不坚者，谓水得漂，火得焚，官得取，盗得劫，危脆无常，非坚物也。捐此作福，所谓以不坚财易坚财也。若无财者，只发慈悲心，亦是福德。或劝他人放生，或见人放生，赞叹<a="/rmgjc/suixi.html" class="keylink" target="_blank">随喜</a>，增其善念，亦是福德。</div>
<div>
&nbsp;</div>
<div>
　　或恩周多命，则大积阴功；若惠及一虫，亦何非善事。</div>
<div>
&nbsp;</div>
<div>
　　有力者恩周多命，固阴功也。无力者惠及一虫，亦善事也。毋曰小善为无益而勿为也。世有不明此理者，必择身细数多之生，方肯买放。路遇大生，目视而过。此则惟贪自己之福，非悯众生之苦也。其福甚少，戒之戒之。</div>
<div>
&nbsp;</div>
<div>
　　苟日增而月累，自行广而福崇。</div>
<div>
&nbsp;</div>
<div>
　　善无大小，惟贵久长。日日增之，月月累之，善多则行广，行广则福崇矣。</div>
<div>
&nbsp;</div>
<div>
　　慈满人寰，名通天府。</div>
<div>
&nbsp;</div>
<div>
　　慈功久积，遍满寰区，人情既孚，天心必眷。或谓穹苍渺邈，何得相通？不知天王以六斋之日，巡狩<a="http://www.foyan.org/yinyue/xueyufanyin/renjian.html" class="keylink" target="_blank">人间</a>，有善必知，无恶不察。又人行十善则天胜，人行十恶则修罗胜，故天帝时时欲人为善。一人为善，飞天神王报达天京。经有明文，非臆说也。</div>
<div>
&nbsp;</div>
<div>
　　荡空怨障，多祉萃于今生；培渍善根，余庆及于他世。</div>
<div>
&nbsp;</div>
<div>
　　放而不杀，与物无怨。非惟安乐今生，以此善根，当来之世，长寿永福。乃至成佛，万类有情倾心归附。皆余庆也。</div>
<div>
&nbsp;</div>
<div>
　　倘更助称佛号，加讽经文。</div>
<div>
&nbsp;</div>
<div>
　　遇生能放，虽是善功，但济色身，未资慧命。更当称扬阿弥陀佛万德洪名，讽诵大乘诸品经典。然虽如是，但凡买生，火急须放，讽经不便，只以<a="/rmgjc/nianfo.html" class="keylink" target="_blank">念佛</a>相资。若隔宿买而来朝始放，或清晨买而午后犹存，必待陈设道场，会集男女，迁延时久，半致死亡。如是放生，虚文而已。</div>
<div>
&nbsp;</div>
<div>
　　为其回向西方，令彼永离恶道。</div>
<div>
&nbsp;</div>
<div>
　　念佛功德，愿诸生命尽此报身，往生西方极乐世界，莲华化生，入不退地，永离恶道，长息苦轮。恶道者，<a="/rmgjc/liudao.html" class="keylink" target="_blank">六道</a>之中，三道为恶，<a="/rmgjc/diyu.html" class="keylink" target="_blank">地狱</a>、饿鬼、畜生是也。</div>
<div>
&nbsp;</div>
<div>
　　则存心愈大，植德弥深。</div>
<div>
&nbsp;</div>
<div>
　　见苦放生，所存者善心也，今则是大菩提心矣，故云愈大。放生得福，所植者世间之德也，今则是出世之德矣，故云弥深。</div>
<div>
&nbsp;</div>
<div>
　　道业资之速成，莲台生其胜品矣。</div>
<div>
&nbsp;</div>
<div>
　　心大德深，其事何验？盖利他者，菩萨之行也。以此行门，助修道业，譬如船得顺风，必能速到涅盘<a="/rmgjc/bian.html" class="keylink" target="_blank">彼岸</a>矣。净业三福，慈心不杀，实居其一。今能不杀，又放其生。既能放生，又以法济令生<a="/rmgjc/jingtu.html" class="keylink" target="_blank">净土</a>。如是用心，报满之时，九品莲台高步无疑矣。普劝世人，幸勿以我德薄人微，而不信其语也。</div>
</div>
</center></div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 