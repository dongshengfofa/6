<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,放牛救物免患' />
<link href='../css/3.css' rel='stylesheet' type='text/css'></head><body><script charset='utf-8' src='../js/hengfu.js'></script><script charset='utf-8' src='../js/hengfu2.js'></script><hr><center><div class='zw'>放牛救物免患</div></center><br><center><div>作者：佚名　来源：无量光明网</div></center><br><div class='zw'><center>
<div>
　　放龟脱生 &nbsp;毛宝</div>
<div>
&nbsp;</div>
<div>
　　毛宝微时，路遇一人携一龟，买而放之。后为将，战败，赴水，觉水中有物承足遂得不溺。及登岸，视之，则所承足者，前所放龟也。</div>
<div>
&nbsp;</div>
<div>
　　活蝇免刑 &nbsp;酒工王五</div>
<div>
&nbsp;</div>
<div>
　　隋时京师酒工王五，每见酒内及水中死蝇，辄取出，用干灰掩之，俟其活，放焉。如此数年，偶被诬告，罪当死。典刑官执笔书判，有数蝇抱笔头不能书，逐去复来，如是数次，官疑其有冤抑，以其事白于朝，罪遂释。</div>
<div>
&nbsp;</div>
<div>
　　螺<a="/rmgjc/hufa.html" class="keylink" target="_blank">护法</a>宝 &nbsp;王待制</div>
<div>
&nbsp;</div>
<div>
　　王待制，喜<a="/fangsheng/" class="keylink" target="_blank">放生</a>，尝买螺蛳千万放之。一日舟至汉口，风涛骤作，王急以所诵<a="http://www.gming.org/fojing/jingangjing/" class="keylink" target="_blank">金刚经</a>投水中，波遂平。至镇江，见舟尾一物出入波间，取视之，千万螺蛳结成?，开视之，所投之经，纤毫无损。</div>
<div>
&nbsp;</div>
<div>
　　救牛灭火 &nbsp;正阳门老者</div>
<div>
&nbsp;</div>
<div>
　　陈子龙过正阳门，见一牛跪地泪下，问其故则将赴屠。时一老者，买以放生。不半月，复过其地，见前者老设醮庙中。问之曰：前晚邻人失火，予梦中闻神语曰：尔应火死，为活牛故，可速起救。遂醒，而火已满空矣，急救得灭，为是谢神也。</div>
<div>
&nbsp;</div>
<div>
　　赤蛇识盗 &nbsp;方太夫人</div>
<div>
&nbsp;</div>
<div>
　　方某自京应试归，途买一仆。甫至家，母刘氏夜梦一赤蛇，作人语曰：吾久居深穴，深感太夫人仁爱，滚汤热水从不泼地，凡各毛虫往来，无所损伤，皆戴不嗜杀之德。今相公途中买来之仆，非善良之人也，实大盗也，日久必为害，五日后，仆父来探，太夫人将此仆还之，以杜后患。刘惊觉，不即言，过五日，仆父果来，因与子道梦中蛇语，乃给银二两，遣之。仆去后半年，邻邑盗案发，仆之父子乃同伙，均斩于市，不为牵害。</div>
<div>
&nbsp;</div>
<div>
　　浦鼋报德 &nbsp;徽商</div>
<div>
&nbsp;</div>
<div>
　　康熙七年，松江黄浦渔人获一大鼋，有徽商以银三两买放之。渔人窥见多银，夜即劫之。船家及小僮俱被杀死，商跪乞命，盗缚其手足投浦中。即若有物负之，逆流而上，行二十里许，天明有船至，大呼救命，乃巡兵也，见大鼋负一人来，捞起问故，共疑盗即渔人。鼋即顺流下，众随之，至买鼋所，投水中，而渔舟尚在分银。巡兵悉擒之，追出银四百余两，俱不失，同谋渔人皆斩，无一得脱。</div>
<div>
&nbsp;</div>
<div>
　　湖鱼解难 &nbsp;饶商</div>
<div>
&nbsp;</div>
<div>
　　康熙丁丑五月，饶州商人过鄱湖，见渔人得一大鱼，重百余斤，商人买而投之湖中。至七月，此商三人挟赀归，夜过湖，遇盗入其舟，移至芦中行劫，将杀之。忽一大鱼跳入其舟，泼刺不已。盗方惊异，适捕盗船过，欲求火炊饭，见之获盗三人，商得不死，鱼亦跃入江中。商因忆救鱼事，以为鱼之报德云。</div>
<div>
&nbsp;</div>
<div>
　　蛳补破船 &nbsp;阮起鹏</div>
<div>
&nbsp;</div>
<div>
　　杭州商人阮起鹏，字云翰，幼即立放生愿。以生命之多，莫如螺蛳及鱼子两种，见则竭力买放，且谆切劝人，谓为费不多，而所活无算，人多从之。康熙庚申，舟过富春，触石底破，在大江中，方仓皇莫救，水竟不入。泊岸视之，见鱼数万盘旋左右，其破处螺蛳重叠。攒满岸旁，渔人莫不惊异，不敢取。</div>
<div>
&nbsp;</div>
<div>
　　鸟伸冤狱 &nbsp;宜兴陆善人</div>
<div>
&nbsp;</div>
<div>
　　宜兴陆善人，所居茂林修竹，百鸟咸集，陆禁人弹射，雨雪严寒，散谷林中饲之。顺治三年，仇家陷以逆党，庭讯时众词积案，系者累累，忽百鸟盈庭，噪声振天。讯至陆，一鸟飞至案头，衔其首词一纸去，群鸟顿散。问官惊异，刑讯陆之仇人，知其诬。出之，构义鸟亭于毗陵城中，以识其异。</div>
<div>
&nbsp;</div>
<div>
　　虎避仁人 &nbsp;常熟粮差</div>
<div>
&nbsp;</div>
<div>
　　常熟差役某，催粮于乡，宿旅舍，闻邻妪嘱儿女曰：明日主人烹我供官差，我死后，尔各自小心，门槛内外不可停，主人脚下不可去。次日差挨户催粮，值邻家供膳，将烹母鸡，小雏悲鸣甚哀。差止之曰：勿杀母鸡，并其小鸡，与我放生，我代尔完粮。其家欣然与之。差感此事，遂往三峰寺<a="http://www.foyan.org/fjdy/172.html" class="keylink" target="_blank">出家</a>。寺僧曰：汝果实心削发，须求本寺僧众，绝火三日，方留汝。差遍恳众僧，满三日，出门取火，忽猛虎当门。众僧怨之，差曰：大众既为我忍饿三日，今宁死，待我往取火。遂出门，虎竟不为害，后悟道。</div>
<div>
&nbsp;</div>
<div>
　　鸡卫恩主 &nbsp;衢州里胥</div>
<div>
&nbsp;</div>
<div>
　　衢州里胥督赋，一民家贫无供馔，拟烹伏卵母鸡。里胥恍惚间，见桑下有黄衣人，向之乞命，且曰：自死不足惜，儿女未见天日。里胥惊恻视之，屋侧一鸡伏卵，其家来捉鸡，里胥止之。后复至其家，鸡领群雏，踊跃里胥前。及去，行数百步，一虎至，忽一鸡飞扑虎眼，里胥得免。自此一村，无食鸡者。</div>
<div>
&nbsp;</div>
<div>
　　得免横死 &nbsp;嘉善孔某</div>
<div>
&nbsp;</div>
<div>
　　嘉善孔某，至一亲戚家，留午餐，将鸡供馔，孔力止之，继以誓，遂止。是夕，宿其家，正舂米，悬石杵于朽梁之上，孔卧其下。更余，梦中忽有鸡来啄其头，驱去复来，如是者三，孔不胜其扰，遂起觅火逐之。甫离席，面杵坠正在其首卧处。孔遂悟，鸡报恩也。每举以告人，劝勿<a="/rmgjc/shasheng.html" class="keylink" target="_blank">杀生</a>。</div>
<div>
&nbsp;</div>
<div>
　　永吾坎坷 &nbsp;吴文英</div>
<div>
&nbsp;</div>
<div>
　　明吴文英，平生好劝人放生为善，每令人厌，友讥之曰：尔劝人为善，究竟善在于人，于尔何益，何苦令人厌。文英不悔。后问于听雪禅师，师曰：吾闻之经云：一人劝一人，作福两平分，一人劝九人，作福十人分。理可深信，义可类推。于是文英劝人益力，终身无坎坷之忧。</div>
<div>
&nbsp;</div>
<div>
　　义犬证盗 &nbsp;平望镇商</div>
<div>
&nbsp;</div>
<div>
　　康熙元年，吴江平望镇有徽商，见一店家缚犬欲烹，商以银四钱买放，任其所之。不意此犬随舟而行，至僻静处，有盗数人，沉舟子于河，欲杀商。商求全尸，乃以叉袋倒置商在内，结口沉之。盗去，犬见有后舟来，如泣如诉，啼号不止。犬又入水，衔叉袋稍起，舟人群挈之，解开救苏。商言其故，亟控于官。先擒店主人物色，盗即卖犬诸人也。犬即随商至公堂，若为质证者然，盗皆枭斩。</div>
<div>
&nbsp;</div>
<div>
　　悍仆就刑 &nbsp;吴江沈宦</div>
<div>
&nbsp;</div>
<div>
　　吴江南仓桥世宦沈氏有帐船，命仆辈诣乡索租。一徽商附舟，见屠者缚一犬将杀，商即解皮箱银赎之，不觉露白。沈仆遂缚商入大麻袋，沉之河底，船径去矣。所放犬，呻吟河岸，乃退缩数十步，奋身跃入中流，衔袋一拖即奔上岸，如是者数次，袋渐近岸。往来舟子见骇绝，以篙一探，即得麻袋，见内有人，为解放，倒去水，人渐活。袋上有沈府二字，人皆知为沈宦家物。由是引商牵犬携袋献之沈府，主人命藏之密室，及帐船归点麻袋，独一船少一袋。主命闭宅门，呼商与犬出，同谋仆六人皆伏辜。乃鸣官，钉之板门，活焚焉。</div>
<div>
&nbsp;</div>
<div>
　　爱子流血 &nbsp;柳沂</div>
<div>
&nbsp;</div>
<div>
　　柳沂，钓伊水，得巨鱼，挈归。沂儿七岁，是夕梦鱼啄儿，惊寤。闻儿啼曰：适一大鱼啮我，痛甚。沂举火视儿，胸有疮流血，大惧。明旦，投鱼水中，旬余，儿疮愈。</div>
<div>
&nbsp;</div>
<div>
　　神物助战 &nbsp;熊元乘</div>
<div>
&nbsp;</div>
<div>
　　武昌熊元乘，登第后，以兵备道御倭于姑苏。有玳瑁巨鱼，随潮至海口，胶于沙际。杨总戎取置天妃宫，将杀之。熊过之，见鱼吐气成云，异之曰：是神物，安可杀害。即劝令将海口，其地去城四十里，熊必自往。而总戎置酒舟中，共见鱼悠然逝，时风浪大作，鱼尚回首作<a="http://www.foyan.org/yinyue/fangeyongfa/chaobai.html" class="keylink" target="_blank">朝拜</a>者。三月余，与倭接战，共见前鱼出没风涛中，偃贼船下风，而熊氏据风力得屡捷。人皆知鱼之报德，后位至大中丞。</div>
<div>
&nbsp;</div>
<div>
　　龟脱水厄 &nbsp;刘彦回</div>
<div>
&nbsp;</div>
<div>
　　刘彦回，尝买一龟放之，后脱水厄。</div>
<div>
&nbsp;</div>
<div>
　　犬救火灾 &nbsp;乌镇人</div>
<div>
&nbsp;</div>
<div>
　　桐乡乌镇人，家畜一犬，每夜必涉水，至河南人家守宿。一日主人呼犬责之，曰：我食汝，而为他家守夜，明日必觅杀犬者卖汝矣。是夜犬见梦曰：我尝负他家钱，每夜往守，偿还其钱，今止欠十三钱，偿毕即不渡河，誓报主人大德也。明日呼犬于前以十三文系其颈，曰：咋梦汝云云，今往还之，可免涉水矣。犬垂首受诫，遂衔往掷其家，即不复夜去。未几，主人探女，更深醉归，失足鱼池之内。犬即号呼衔其衣拖上池岸，跳至主人家前，以首撞门，主母惊起，见犬往来池边，如指引状，携火视之，其夫尚卧池畔未醒也。遂扶入室，至醒，语其故。夫曰：前梦犬云报我大德，此其是矣。越数月，家中不戒于火，举家熟睡，犬又以头撞门，且撞且吠。夫妇惊起，则火发灶前将及屋矣，急救得熄。主人因厚养此犬，至死以棺埋焉。康熙年间事。（信息来源：般若文海）</div>
</div>
</center></div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 