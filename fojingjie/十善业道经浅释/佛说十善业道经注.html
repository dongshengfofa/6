<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,佛说十善业道经注' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>佛说十善业道经注</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　佛说十善业道经注</p><p style="line-height:1.5em">　　周叔迦</p><p style="line-height:1.5em">　　将释此经，略开四门：一教兴所由，二藏乘所摄，三传译因缘，四随文解释。</p><p style="line-height:1.5em">　　初教兴所由者，一关闭诸恶趣门故，二开示人天善道故，三为显三乘菩提之正因故，四为善法之自性故。</p><p style="line-height:1.5em">　　二藏乘所摄者，《十善业道经》者，出《海龙王经·十德六度品》，诸家目录皆收于大乘律部，是故此经三藏之中毗尼藏摄，二乘之中菩萨乘摄。若约教相，方等熟酥之味也。</p><p style="line-height:1.5em">　　三转译因缘者。</p><p style="line-height:1.5em">　　唐于阗国三藏沙门实父难陀译</p><p style="line-height:1.5em">　　唐者，李唐。于阗者，今新疆和阗县，梵云矍萨旦那国，昔阿育王子被抉目已，迁流比间，始建国邑，流行大乘，广如《西域记》卷十二所说。沙门者出家之都称，此云勤息，精通经律论，故号三藏沙门。实叉难陀，此云学喜，唐武后遣使往于阗求《华严经》并译人，以证圣元年迎师至京，至圣历二年译出《大华严经》八十卷。功毕，自久视元年至长安四年，复译出大乘《人楞伽经》等一十九部。以母老表请归省，再上方许，敕使送还。和帝时再往征召，以景龙二年至都，上亲至开远门外迎之，敕置大荐福寺。未遑翻译，遇疾以景云元年十月十二日寂，年五十九。茶毘尽，其舌不灭，敕送其余骸及灵舌至于阗起塔供养。后人于茶昆处建七重塔，号华严三藏塔云。</p><p style="line-height:1.5em">　　四解释经文，大判为三：一序分，二正宗分，三流通分。序分之中有六成就。为证信故，初信成就。</p><p style="line-height:1.5em">　　如是</p><p style="line-height:1.5em">　　六成就者，佛临涅槃时，阿难受阿(少+兔)罗驮教，问佛：一切经首当置何言?佛言：当置“如是我闻佛在某方聚林”等六事。如《大述经》等说。后阿难结集，还依佛教故。如名不异，是言无非，阿难所传与佛所说一种不异名如，文中之理允当无非称是。又如是者信顺之辞，信则所言之理顺，顺则师资之道成。为令众生起信乐心，随顺修学，故言如是。</p><p style="line-height:1.5em">　　△二闻成就。</p><p style="line-height:1.5em">　　我闻，</p><p style="line-height:1.5em">　　阿难对众述佛遗旨，亲承不谬，离增减失，故云我闻。</p><p style="line-height:1.5em">　　△三时成就。</p><p style="line-height:1.5em">　　一时</p><p style="line-height:1.5em">　　法王启运嘉会之时，圣不虚说，言必会机，令人开悟。故云</p><p style="line-height:1.5em">　　一时。</p><p style="line-height:1.5em">　　△四主成就。</p><p style="line-height:1.5em">　　佛</p><p style="line-height:1.5em">　　佛者大师之称，梵语佛陀，此云觉者，自觉觉他，觉行圆满，</p><p style="line-height:1.5em">　　故总称佛。</p><p style="line-height:1.5em">　　△五处成就。</p><p style="line-height:1.5em">　　在娑竭罗龙宫，</p><p style="line-height:1.5em">　　娑竭罗龙王为八大龙王之一，此云海龙王，住须弥山北大海中，宫广八万由旬，七宝所成，墙壁七重，栏楣罗网严饰其上，金壁银门，门高二千四百里，广二千二百里，彩画殊好，有五百鬼神守护，广如《楼炭经》卷三中说。</p><p style="line-height:1.5em">　　△六众成就。</p><p style="line-height:1.5em">　　与八千大比丘众、三万二千菩萨摩诃萨俱。</p><p style="line-height:1.5em">　　比丘者，《智度论》卷三云：比丘名乞士，清净活命故名为乞士。复次比名破，丘名烦恼。能破烦恼，故名比丘。复次，受戒时自言：我是某甲比丘尽形寿持戒，故名比丘。复次比名怖，丘名能怖，能怖魔王及魔人民，当出家、剃头、着染衣、受戒时魔怖。何以故怖?魔言是人必得人涅槃。菩萨者，具云菩提萨埵，《维摩经肇注》云：菩提，佛道名也，萨埵，秦言大心众，有大心人佛道，名菩提萨埵。</p><p style="line-height:1.5em">　　△二、正宗分有二：初，明义趣;二，明正行。初中又二：初明因果，二明性空。初中又二，初明法。</p><p style="line-height:1.5em">　　尔时世尊告龙王言：一切众生心想异故造业亦异，由是故有诸趣轮转。</p><p style="line-height:1.5em">　　心想者，惑道也，谓无明、贪、嗔、痴等烦恼是也。业即业道，依于烦恼发善恶所作也。诸趣轮转者苦道，以善恶诸业为因所获生死苦果也。《金光明经玄义》云：“道名能通。”此三更互相通，从烦恼通业，从业通苦，从苦复通烦恼，故名三道。诸趣者，《俱舍论》卷三云：趣谓所往。《大乘义章》卷八云：“因能向果，果为因趣，故名为趣。”即地狱、饿鬼、畜生、人、天、阿修罗也。轮转者，旋转三界六道生死，无脱出期，与轮之转无穷已也。</p><p style="line-height:1.5em">　　△二举证。</p><p style="line-height:1.5em">　　龙王，汝见此会及大海中形色种类各别不同，如是一切，靡不由心造善、不善身业、语业、意业所致。</p><p style="line-height:1.5em">　　形色种类各别不同者，苦道;心者，烦恼道：善不善身业语业意业者，业道也。</p><p style="line-height:1.5em">　　△二明性。</p><p style="line-height:1.5em">　　而心无色不可见取，但是虚妄诸法集起，毕竟无主无我我所，虽各随业所现不同，而实于中无有作者。故一切法皆不思议，自心如幻。</p><p style="line-height:1.5em">　　无色者，无质碍故。不可见者，不可示现故。不可取者，不可执着故。集者集聚，起者生起，是心但由众缘和合而生，故云集起。主者谓体是常一，而有主宰事物之用，即是我义，无主故无我。我所者，我所有法，无我故亦无我所。作者谓有我能用手足等作众事者，无我所亦无作者也。幻者谓世有幻术，依草木等幻作人畜，宛似往来动作之相，须臾术灭，还成草木，以不实事惑人眼目，故曰幻也。心亦如是，无其实体，但彼因缘变现诸法也。《维摩经》云：诸法不有亦不无，以因缘故诸法生。无我无造无受者，善恶之业亦不亡。《大乘起信论》云：虽观一切法皆无自性，本来寂灭，而亦即见因缘和合善恶业报，不失不坏。</p><p style="line-height:1.5em">　　△二，明正行，有二：一总明善业致福，二别明十善功德。初中又三，一标。</p><p style="line-height:1.5em">　　智者知己应修善业，以是所生蕴、处、界等皆悉端正，见者无厌。</p><p style="line-height:1.5em">　　蕴者五蕴，谓色蕴、受蕴、想蕴、行蕴、识蕴。蕴者积聚之义。五蕴和合，假名为人。处者十二处，谓内六处眼、耳、鼻、舌、身、意，外六处色、声、香、味、触、法。处者心、心所生长门义，六根六境为生心、心所用之处故，即开彼色蕴为五根、五境及法处之一分，合彼受等四蕴为意处、法处也。界者十八界，谓六根界眼、耳、鼻、舌、身、意，六尘界色、声、香、味、触、法，六识界眼识、耳识、鼻识、舌识、身识意识。即于十二处中开彼意处、法处为八界：意界、法界、眼识界、耳识界、鼻识界、舌识界、身识界、意识界也。</p><p style="line-height:1.5em">　　△二证，有四，初以佛德为证。龙王，汝观佛身从百千亿福德所生，诸相庄严，光明显曜，蔽诸大众，设无量亿自在梵天悉不复现，其有瞻仰如来身者，岂不目眩?</p><p style="line-height:1.5em">　　一切善法总名福德。自在梵天者，即魔醯首罗天，居色界顶，为三千大干世界主。如来者，乘如实道来成正觉，故名如来。如来圆满无量善行，故相好光明亦无有边，超过一切世间也。</p><p style="line-height:1.5em">　　△二以菩萨为证。</p><p style="line-height:1.5em">　　汝又观此诸大菩萨，妙色严净，一切皆由修习无量福德而生。</p><p style="line-height:1.5em">　　更无等比，更无过上，故称曰妙。庄严清净，故曰严净。菩萨位居学地，故云修习无量福德也。</p><p style="line-height:1.5em">　　△三以八部为证。</p><p style="line-height:1.5em">　　又诸天龙八部众等大威势者，亦因善业福德所生。</p><p style="line-height:1.5em">　　八部众者：一天;二龙;三药叉，此云勇健，鬼道所摄;四乾闼婆，此云香阴，嗅香而长养故，为天帝释乐神;五阿修罗，此云非天，果报类天而非天故;六迦楼罗，此云金翅鸟;七紧那罗，此云非人，为天帝释歌神;八摩喉罗伽，此云蟒神。</p><p style="line-height:1.5em">　　△四以众生为证。</p><p style="line-height:1.5em">　　今大海中所有众生形色粗鄙，或大或小，皆由自心种种想念，作身、语、意诸不善业，是故随业各自受报。</p><p style="line-height:1.5em">　　《大集经》云：或有诸龙所受乐报，犹如诸天，或有受乐如人，或如饿鬼，或如畜生，或如地狱，受大辛苦。又《长阿含经》云：龙有三患，一者诸龙皆被热风热沙着身，烧其皮肉，并及骨髓，受大苦恼;二者恶风暴起，龙宫之内，宝饰衣服均被吹失，龙身自现，受大苦恼;三者龙王在宫娱乐，金翅大鸟辙人宫中搏而食之，诸龙恐怖，受大苦恼。</p><p style="line-height:1.5em">　　△三劝。</p><p style="line-height:1.5em">　　汝今常应如是修学，亦令众生了达因果，修习善业。汝当于此正见不动，勿复堕在断常见中，于诸福田欢喜敬养，是故汝等亦得人天尊敬供养。</p><p style="line-height:1.5em">　　非颠倒见，名为正见，即是通达性空，深信因果也。断见者，谓执身心一期，断绝不续。常见者，谓执身心三世，常住不灭，此‘二总名边见，皆是拨无因果，既是邪见。既于正见坚固不动，则应于诸福田广修善业。田以生长为义，能生福善，如田生物，故名福田。福田有三：一者敬田，即恭敬三宝也;二者悲田，即布施贫穷也;三者恩田，即孝养成父母师长也。或云八福田：一佛、二法、三僧、四父母、五师长、六贫人、七病人、八畜生。</p><p style="line-height:1.5em">　　△二别明十善功德有三：初总明善法，二广明业道，三结示宗要。初中有五;一标宗、二征释、三明益、四定义、五列名。今初。</p><p style="line-height:1.5em">　　龙王当知，菩萨有一法能断一切诸恶道苦。</p><p style="line-height:1.5em">　　诸恶道者：谓地狱、饿鬼、畜生、阿修罗也。</p><p style="line-height:1.5em">　　△二征释。</p><p style="line-height:1.5em">　　何等为一?谓于昼夜常念思惟观察善法，令诸善法念念增长，不容毫分不善间杂。</p><p style="line-height:1.5em">　　思惟者，心缘于境，思量分别也。观察者，心缘其事，彻照分别也。《梵网经》云：诸佛子当行、住、坐、卧日夜六时，常生大乘善信，发菩提心，念念不去心。《遗教经》云：“汝等昼则勤心修习善法，无令失时，初夜、昼夜亦无有废。”常当摄念在心，若失念者，则失诸功德。常自省察，不令有失，是则于我法中能得解脱。</p><p style="line-height:1.5em">　　△三明益。</p><p style="line-height:1.5em">　　是即能令诸恶永断，善法圆满，常得亲近诸佛菩萨及余圣众。</p><p style="line-height:1.5em">　　以恒念善法无有间杂故，所得三种胜利：一者断一切恶，二者成一切善，三者得亲近一切善知识。</p><p style="line-height:1.5em">　　△四定义。</p><p style="line-height:1.5em">　　言善法者，谓人天身，声闻、独、觉、菩提、无上菩提皆依此法以为根本而得成就。</p><p style="line-height:1.5em">　　人界之生名为人身，天界之生名为天身。声闻者，生于佛世，间佛声教，悟四谛法，断见思惑而人涅槃，故名声闻。独觉者，出无佛世，常乐寂静，独自修行，观十二因缘，觉悟无常，断惑证真，故名独觉。菩提此云觉悟，《大智度论》卷五十三云：“无学智慧，清净无垢，名为菩提。”《显扬圣教论》卷七云：“菩提五种分别者：一种性、二方便、三时、四证觉、五解脱。种性者，声闻菩提依钝根种性，独觉菩提依中根种性，无上正等菩提依利根种性。方便者，声闻菩提由行六处善巧方便，独觉菩提由多分行甚深缘起善巧方便，无上正等菩提由五明处善巧方便。时者，声闻菩提极少三生修行而得，独觉菩提由百大劫修得，无上正等菩提由三大劫阿僧企耶修行而得。证觉者，声闻菩提由师证觉，独觉菩提唯誓自利，无师证觉，无上正等菩提自利利他，无师证觉。解脱者，声闻菩提、独觉菩提所证转依，解脱烦恼障、解脱身摄，无上正等菩提所证转依，解脱一切烦恼障及所知障、解脱身摄及法身摄。”若法能成就此五者，是为善法也。</p><p style="line-height:1.5em">　　△五列名。</p><p style="line-height:1.5em">　　此法即是十善业道，何等为十?谓能永离杀生、偷盗、邪行、妄语、两舌、恶口、绮语、贪欲、嗔恚、邪见。</p><p style="line-height:1.5em">　　言业道者。《大乘义章》卷七云：“起作名业，能通名道。”总相如是，于中别论，释有三义：一对思以辨，不善业思能起杀等，故名为业。杀等十种通畅前思，名为业道。二对果以辨，杀等十种能起来报，故名为业。通人至果，称曰业道。三当相辨释，杀等十种缘中集起，故名为业。若望业思，通思名道。若望后报，通人至果，故名为道。断众生命，隔绝相续，名曰杀生。于他资财，非理侵夺，名曰偷盗。非己妻妾，奸行违礼，名曰邪行。言不当实，妄有所谈，名曰妄语。间离彼此，名曰两舌。言辞粗鄙，名曰恶口。邪言不正，名曰绮语。顺境乐受，名曰贪欲。违境忿嫉，名曰嗔恚。迷正道理，邪心推求，名曰邪见。永离此十，即是十善业道也。</p><p style="line-height:1.5em">　　△二广明业道有三：初明人天十善业道，二明菩萨十善业道，三明如来十善业道。初中有十，一离杀生报。</p><p style="line-height:1.5em">　　龙王，若离杀生，即得成就十离恼法。何等为十?一于诸众生普施无畏，二常于众生起大慈心，三永断一切嗔恚习气，四身常无病，五寿命长远，六恒为非人之所守护，七常无恶梦，寝觉快乐，八灭除怨结、众怨自解，九无恶道怖，十命终生天，是为十。若能回向阿耨多罗三藐三菩提者，后成佛时，得佛随心自在寿命。</p><p style="line-height:1.5em">　　杀生之法，恼害众生。不杀生故，报得离恼也。施无畏者，无杀害心，故使众生无所畏也。大慈心者，与乐之心也。习气者，现行气分熏习所成，故名习气。非人者，天龙八部等之总称。此十为人天福报。言回向者，回转所修善法，趣向所期，名为回向。佛所得法，名阿耨多罗三藐三菩提。阿之言无，耨多罗言上，三藐言正等，三菩提言正觉，即无上正等正觉。若以不杀善业回向佛道，则后必乘愿而得寿命自在者，如来十自在之一，为度众生，方便随机示现长短寿命，心无墨碍也。不杀行相者，《华严经》卷三十五云：“性自远离一切杀生，不蓄刀杖，不怀怨恨，有惭有愧，仁恕具足，于一切众生，有命之者，常生利益慈念之心，是菩萨，尚不恶心恼诸众生，何况于他?起众生想，故以重意而行杀害。”</p><p style="line-height:1.5em">　　△二离偷盗报。</p><p style="line-height:1.5em">　　复次龙王，若离偷盗，即得十种可保信法。何等为十?一资财盈积，王贼水火及非爱子不能散灭;二多人爱念;三人不欺负;四十方赞美;五不忧损害;六美名流布;七处众无畏;八财命色力安乐辩才具足无缺;九常怀施意;十命终生天，是为十。若能回向阿耨多罗三藐三菩提者，后成佛时，得证清净大菩提智。</p><p style="line-height:1.5em">　　偷盗之法，亏损他财。不偷盗故，报得可保信法。保信者，谓坚固可恃也。财者资财，命者寿命，色者色相，力者气力，安乐者身心安乐，辩才者言辞善巧也，此十为人天福报。若以不盗善业回向佛道，则后必果愿得清净智也。不盗行相者，《华严经》卷三十五云：“菩萨于自资财，常知止足，于他慈恕，不欲侵损。若物属他，起他物想，终不于此，而生盗心。乃至草叶、不与不取，何况其余资生之具?”</p><p style="line-height:1.5em">　　△三离邪行报。</p><p style="line-height:1.5em">　　复次龙王，若离邪行，即得四种智人所赞法。何等为四?一诸根调顺，二永离喧掉，三世所称欢，四妻莫能侵。若能回向阿耨多罗三藐三菩提者，后成佛时，得佛丈夫隐密藏相。</p><p style="line-height:1.5em">　　邪欲之行，智人所呵。不邪行故，报得智人所赞。诸根者，眼、耳、鼻、舌、身五根也。调顺者，调伏善顺也。丈夫隐密藏相者，亦名马阴藏相，为如来三十二相之一，谓男根隐藏腹中，不现于外也。不邪淫行相者，《华严经》卷三十五云：菩萨于自妻知足，不求他妻。于他妻妄、他所护女、亲族媒定，及为法所护，尚不生于贪染之心，何况从事道及非道?</p><p style="line-height:1.5em">　　△四离妄语报。</p><p style="line-height:1.5em">　　复次龙王，若离妄语，即得八种人天所赞法。何等为八?一口常清净优钵罗香，二为诸世间之所信服，三发言成证人天爱敬，四常以爱语安慰众生，五得胜意乐三业清净，六言无误失心常欢喜，七发言尊重人天奉行，八智慧殊胜、无能制伏，是为八。若能回向阿耨多罗三藐三菩提者，后成佛时，即得如来真实语。</p><p style="line-height:1.5em">　　妄语之法，世人所讥。不妄语故，报得人天所赞。优钵罗者，此云青莲华。爱语者，善言慰喻，使闻者爱敬也。意乐者，性欲也。不妄语行相者，《华严经》卷三十五云：菩萨常作实语真语时语，乃至梦中亦不忍作覆藏之语，无心欲作，何况故犯?</p><p style="line-height:1.5em">　　△五离两舌报。</p><p style="line-height:1.5em">　　复次龙王，若离两舌，即得五种不可坏法。何等为五?一得不坏身，无能害故;二得不坏眷属，无能破故;三得不坏信，顺本业故;四得不坏法行，所修坚固故;五得不坏善知识，不诳惑故，是为五。若能回向阿耨多罗三藐三菩提者，后成佛时，得正眷属，诸魔外道不能沮坏。</p><p style="line-height:1.5em">　　两舌之法，离间彼此。不两舌故，报得不可坏法。不坏法者，谓崇信三宝及戒也。法行者，如法之行也。善知识者，良师益友，化导于善者也。不两舌行相者，《华严经》卷三十五云：“菩萨于诸众生无离间心，无恼害心，不将此语，为破彼故而向彼说。不将彼语，为破此故而向此说。未破者不令破，已破者不令增长。不喜离间，不乐离间，不作离间语，不说离间语，若实若不实。”</p><p style="line-height:1.5em">　　△六离恶口报。</p><p style="line-height:1.5em">　　复次龙王，若离恶口，即得成就八种净业。何等为八：一言不乖度，二言皆利益，三言必契理，四言词美妙，五言可承领，六言则信用，七言无可讥，八言尽爱乐，是为八。若能回向阿耨多罗三藐三菩提者，后成佛时，具足如来梵音声相。</p><p style="line-height:1.5em">　　恶口之法，粗恶鄙陋。不恶口故，报得清净言辞。梵音声相者，如来三十二相之一，《长阿含经》卷五云：“其有音声五种清净，乃名梵音，一者其音正直，二者其音和雅，三者其音清彻，四者其音深远，五者其音遍周普闻。具此五者，乃名梵音。”其行相者，《华严经》卷三十五云：“性不恶口，所谓毒害语、粗犷语、苦他语、令他嗔恨语、现前语、不现前语、鄙恶语、庸贱语、不可乐闻语、闻者不悦语、嗔忿语、如火烧火语、怨结语、热恼语、不可爱语、不可乐语、能坏自身他身语，如是等语皆悉舍离，常作润泽语、柔软语、悦意语、可乐闻语、闻者喜悦语、善人人心语、风雅典则语、多人爱乐语、多人悦乐语、身心踊悦语。”</p><p style="line-height:1.5em">　　△七离绮语报。</p><p style="line-height:1.5em">　　复次龙王，若离绮语，即得三种决定行。何等为三?一定为智人所爱，二定能以智如实学问，三定于人天威德最胜、无有虚妄，是为三。若能回向阿耨多罗三藐三菩提者，后成佛时，得如来诸所授记，皆不唐捐。</p><p style="line-height:1.5em">　　绮语之法，无有义利。不绮语故，报得决定正行。授记者，佛为发心众生，授与当来成佛之记别也。其行相者，《华严经》卷三十五云：菩萨常作思审语、时语、实语、义语、法语、顺道理语、巧调伏语、随时筹量决定之语，是菩萨乃至喜笑，当恒思审，何况故出散乱之语。</p><p style="line-height:1.5em">　　△八离贪欲报。</p><p style="line-height:1.5em">　　复次龙王，若离贪欲，即得成就五种自在行。何等为五?一三业自在，诸根具足故;二财物自在，一切怨贼不能夺故;三福德自在，随心所欲物皆备故;四王位自在，珍奇妙物皆奉献故;五所获之物过本所求，百倍殊胜，由于昔时不悭嫉故，是为五。若能回向阿耨多罗三藐三菩提者，后成佛时，三界特尊，皆共敬养。</p><p style="line-height:1.5em">　　贪欲之法，无有厌足。不贪欲故，报得威神自在。三界特尊者，于欲界、色界、无色界而为尊故。不贪行相者，《华严经》卷三十五云：“菩萨于他财物，他所资用，不生贪心，无所愿求。”</p><p style="line-height:1.5em">　　△九离嗔恚报。</p><p style="line-height:1.5em">　　复次龙王，若离嗔恚，即得八种喜悦。何等为八?一无损恼心，二无嗔恚心，三无诤讼心，四柔和贤直心，五得圣者慈心，六常作利益安众生心，七身相端严、众共尊敬，八以和忍故、速生梵世，是为八。若能回向阿耨多罗三藐三菩提者，后成佛时，得佛无碍心，观者无厌。</p><p style="line-height:1.5em">　　嗔恚之法，心常恨怒。不嗔恚故，报得喜悦。圣者，谓三乘见道以上，发无漏智，证正理故。得圣者慈心，谓常怀慈心，等于贤圣也。和忍者，柔和安忍也。梵世者，色界诸天之总称，离欲清净故。无碍心者，一切智自在通达也。不嗔行相者，《华严经》卷三十五云：“菩萨于一切众生，恒起慈心、利益心、哀愍心、观喜心、和润心、摄受心，永舍嗔恨，怨害热恼，常思顺行，仁慈佑益。”</p><p style="line-height:1.5em">　　△十离邪见报。</p><p style="line-height:1.5em">　　复次龙王，若离邪见，即得成就十功德法。何等为十?一得真善意乐真善等侣;二深信因果，宁殒身命，终不作恶;三惟皈依佛，非余天等;四直心正见，永离一切吉凶疑网;五常生人天，不更恶道;六无量福慧，转转增胜;七永离邪道，行于圣道;八不起身见，舍诸恶业;九住无碍见;十不堕诸难，是为十。若能回向阿耨多罗三藐三菩提者，从成佛时，速证一切佛法成就自在神通。</p><p style="line-height:1.5em">　　邪见之法，颠倒虚伪。不邪见故，报得功德。等侣者，同类伴侣也。皈依者，归投依凭，如子归父，如民依王也。事正师而舍邪师故，唯归依佛，不事余天也。直心者，质直无谄也。正见者，离诸邪倒也。非理之行，名无为邪道;三乘之行，名为圣道。身见者，即是我我所见，固执实有我身，实是我所有物故。诸难者，谓八难障，于见佛闻法，难于修行故。不邪见行相者，《华严经》卷三十五云：“菩萨住于正道，不行占卜，无恶戒取，心见正直，无诳无谄，于佛、法、僧起决定信。”</p><p style="line-height:1.5em">　　△二明菩萨十善业道有二：一广明施严，二略显众严。今初。</p><p style="line-height:1.5em">　　尔时世尊复告龙王言：若有菩萨依此善业，于修道时，能离杀害而行施故，常当财宝，无能侵夺，长寿无天，不为一切怨贼损害。离不与取而行施故，常当财宝，无能侵夺，最胜无比，悉能备集诸佛法藏。离非梵行而行施故，常富财宝，无能侵夺，其家贞顺，母及妻子，无有能以欲心视者。离虚诳语而行施故，常富财宝，无能侵夺，离众诽谤，摄持正法，如其誓愿，所作必果。离离间语而行施故，常富财宝，无能侵夺，眷属和睦，同一志乐，恒无乖诤。离粗恶语而行施故，常富财宝，无能侵夺，一切众会，欢喜归依，言皆信受，无违拒者。离无义语而行施故，常富财宝，无能侵夺，言不虚设，人皆敬信，能善方便，断诸疑惑。离贪心而行施故，常富财宝，无能侵夺，速自成就无碍心智，诸根严好，见皆敬爱。离邪倒心而行施故，常富财宝，无能侵夺，恒生正见敬信之家，见佛闻法，供养众僧，常不忘失大菩提心。是为大士修菩萨道时行十善业，以施庄严，所获大利。</p><p style="line-height:1.5em">　　于中“常富财宝无能侵夺”者，行施之报，以十善业庄严施故，别得十种胜利。若不具足斯十胜利，则于施度不能圆满也。</p><p style="line-height:1.5em">　　△二略明众严有六，一明六度庄严。</p><p style="line-height:1.5em">　　如是龙王，举要言之，行十善道，以戒庄严故，能生一切佛法义利，满足大愿;忍辱庄严故，得佛圆音，集众相好;精进庄严故，能破魔怨，人佛法藏;定庄严故，能生念慧，惭愧轻安;慧庄严故，能断一切分别妄见。</p><p style="line-height:1.5em">　　以六度庄严十善也，施度已如前说。戒者，受持戒行，防护身口及意诸恶，由此报得能生法益，度诸众生。义利者现益名义，当益名利。言大愿者，深众生愿也。忍者，忍耐怨害及诸苦楚，心不动摇。言圆音者，谓如来能以一音演说一切差别之法，能同一切差别言音使诸众生随类等解也。言相好者，色相庄严，相大严身，好小严身也。精进者，策动身心，勇猛修行，断恶迁善也。言魔怨者，魔为佛怨，故云魔怨。佛法藏者，真如理体，如来藏也。如来藏中，恒沙佛法，名佛法藏。定者，止心一处，拂去妄念，思惟真理也。念慧者，内心存意，守境为念，于法简择，观达为慧。惭愧者，依自尊重，崇尚贤善，羞耻过罪，止息恶行为惭，畏世诃厌，轻拒暴恶，羞耻过罪，止息无行为愧。轻安者，身心轻乐安稳也。慧者，分别真理，通达诸法，断惑证真也。分别妄见者，思量推度名为件分别，身见边见等名为妄见也。</p><p style="line-height:1.5em">　　△二明四无量庄严。</p><p style="line-height:1.5em">　　慈庄严故，于诸众生不起恼害，悲庄严故，愍诸众常不厌舍;喜庄严故，见修善者心无嫌嫉;舍庄严故，于违顺境无爱恚心。</p><p style="line-height:1.5em">　　此以四无量心庄严十善也。慈者，与乐之心，悲者，拔苦之心。喜者，见人修习善行离苦得乐，生庆悦心。舍者，怨亲平等，于顺无爱，于违无恚也。</p><p style="line-height:1.5em">　　△三明四摄庄严。</p><p style="line-height:1.5em">　　四摄庄严故，常勤摄化一切众生。</p><p style="line-height:1.5em">　　四摄者，一布施，谓财施、法施、无畏施;二爱语，谓善言慰喻;三利行，谓起身口意善行利益众生;四同事，谓同其所作使沾利益。言摄者，谓以此四使生亲爱之心，依附受化也。</p><p style="line-height:1.5em">　　△四明道品庄严。</p><p style="line-height:1.5em">　　念处庄严故，善能修习四念处观;正勤庄严故，悉能除一切不善法，成一切善法;神足庄严故，恒令身心轻安快乐;五根庄严故，常信坚固，精勤匪懈，常无迷忘，寂然调顺，断诸烦恼;力庄严故，众惑尽惑尽灭，无能坏故;觉支庄严故，常善觉悟一切诸法;正道庄严故，得正智慧常现在前。</p><p style="line-height:1.5em">　　此以三十七道品庄严十善也。一四念处者，谓观身不净、观受是苦、观心无常、观法无我。念为观智，处为观境，以知察境，名为念处。二四正勤者，未生恶法令不生、已生恶法令灭、已生善法令增长、未生善法令生也。四神足者，欲神足，依欲乐力而引发定故;勤神足，勤修习力而引发定故;心神足，一心专注，依心之力而引发定故;观神足，观察真理，依观之力而引发定故。言神足者，《俱舍论》卷二十五云诸灵妙德所依止故。又云：“定果名神，欲等所生等持名足。”四五根者，信、精进、念、定、慧也。深信坚固是信根报，精进匪懈是进根报，常无迷忘是念根报，寂然调顺是定根报，断诸烦恼是慧根报。根者，能生善法之义。五五力者，信力、进力、念力、定力、慧力。五根增长，不为烦恼所坏，能断五障，故名为力。六七觉支者，择法觉支，以智简择法之真伪;精进觉支，以勇猛心离于邪行，修行真法;喜觉支，于诸善法心生喜悦;念觉支，定慧均等，明记不忘;轻安觉支，能除身心粗重，而得轻利安适;舍觉支，舍诸妄谬，心行平等;定觉支，心住一境，而不散乱。前三觉支以治昏沉，后三觉支以治掉举，念觉支为定体觉之分，故名觉支。七八正道者，正见，明见四谛之理，心为体;正语，离于邪语，清净口业;正业，离邪身业，住于清净身业;正命，清净三业，随顺正法以自活命。此三以无漏戒为体。正精进，用于真智，强修涅槃，以无漏精进为体;正念，以真智忆念正道，以无漏定为体;正定，以真智人于无漏清净禅定，以无漏定为体。此三十七法品类差别，共通涅槃，故名道品。念处如种子，正勤如栽植，神足如抽芽，五根如生根，五力如长茎，觉支如开华，正道如结果也。</p><p style="line-height:1.5em">　　△五明止观庄严。</p><p style="line-height:1.5em">　　止庄严故，悉能涤除一切结使;观庄严故，能如实知诸法自，陆。</p><p style="line-height:1.5em">　　止者，梵云奢摩他，止息妄念诸境界相，止心一处也。观者，梵云昆钵舍那，推求简择观达真理，破灭烦恼、契会真如也。结使者，烦恼之异名，系缚身心、结成苦果名结，驱使众生、随顺生死名使。性者不变为义，诸法白性，即是真如也。</p><p style="line-height:1.5em">　　△六明方便庄严。</p><p style="line-height:1.5em">　　方便庄严故，速得成满为无为法。</p><p style="line-height:1.5em">　　方便者，梵云沤和，方者方法，便者便利，应物施则，权巧逗机。名为方便。为者造作之义。有为即是因缘生灭而有所作也。无为者，离于因缘，无有生灭，虚寂常住，名无为，即是涅槃也。</p><p style="line-height:1.5em">　　△三明如来十善业道。</p><p style="line-height:1.5em">　　龙王当知，此十善业，乃至能令十力无畏、十八不共，一切佛法，皆得圆满，是故汝等应勤修学。</p><p style="line-height:1.5em">　　十力四无所畏、十八不共法等，皆如来所证之法。十力者，一知觉处非处智力，如一切是理非理故;二知三世业报智力，知一切众生三世因果业报故;三知诸禅解脱三昧智力，知一切禅定;八解脱，三三昧等故;四知根胜劣智力，知一切众生诸根利钝故;五知种种解智力，知一切众生种种知解故;六知种种界智力，知世间众生种种境界故;七知一切所至道智力，知一切善行正道无漏法等行因所至故;八天眼无碍智力，见一切众生死此生彼，善恶因缘故;九知宿命智力，知种种宿命共相因缘故;十知漏尽智力，知诸惑永断余习不生，无漏涅槃故。四无所畏者，一切智无畏，佛于大众中作师子吼，我是一切智人，无所畏故;漏尽无畏，佛于大众中，作师子吼，我已断尽一切烦恼，无所畏故;说障道无畏，佛在大众中作师子吼，是法障道，无所畏故;说尽苦道无畏，佛在大众中作师子吼，是法能尽诸苦，无所畏故。十八不共法者，一身无失，二口无失，佛无量阿僧只劫已来持戒清净，故身口无失;三念无失，善修四念处，甚深禅定，心不散乱，故于念无失;四无异想，佛于一切众生分别，观一切众生如己身，观一切众生及诸法不生不灭，常清净如涅槃，常行不二人法门，故无异想;五无不定心，佛常摄心善法中住，于诸法实相中不退失故;六无不知已舍，佛于念念中觉知苦乐等受生住灭相，寂静平等住故;七欲无灭，佛知善法恩故，常欲集诸善法，故欲无减;八精进无减，佛身、心二种精进满足，常度一切，未曾休息，故精进无减;九念无减，佛于三世诸佛法，一切智慧相应满足，故念无减;十慧无减，佛得一切智慧，三世无碍，十力、四无所畏、四无碍智悉成就，故慧无减;十一解脱无减，佛具有为无为二种解脱，无师智相应，一切烦恼尽，故解脱无减;十二解脱知见无减，佛于一切解脱中知见了了分明，故解脱知见无减;十三一切身业随智慧行，十四一切口业随智慧行，十五一切意业随智慧行，佛先知，然后随知起于三业，无非佛事，利益一切故，三业随智慧行;十六智慧知过去世无碍，十七智慧知未来世无碍，十八智慧知现在世无碍，佛智慧照于三世，尽于三际，所有一切众生非众生法，遍知无碍故。</p><p style="line-height:1.5em">　　△三结示宗要。</p><p style="line-height:1.5em">　　龙王当知，譬如一切城邑聚落，皆依大地而得安住;一切药草卉木丛林，皆依大地而得生长。此十善道亦复如是。一切天人依之而立，一切声闻独觉诸菩萨行，一切佛法，咸共依此十善大地而得成就。</p><p style="line-height:1.5em">　　此中有喻有合，一切天人依于十善而立，喻如城邑聚落依地而住，声闻如药草，独觉如卉木，菩萨诸佛如丛林。此三皆依十善而得成就，喻彼草林丛林地生长也。</p><p style="line-height:1.5em">　　△大文第三流通分。</p><p style="line-height:1.5em">　　佛说此经已，娑竭罗龙王及诸大众，一切世间天人阿修罗等，皆大欢喜，信受奉行。</p><p style="line-height:1.5em">　　皆大欢喜，佛是一切智人，说者清净;所说经教如理相应，所说清净;听者一心正信受行，受者清净，具三清净，所以欢喜。信受奉行者，净信受持，奉承修行，以明服膺拳拳无失也。</p><p style="line-height:1.5em">　　佛说十善业道经注终</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 