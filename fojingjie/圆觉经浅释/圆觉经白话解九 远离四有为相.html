<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,圆觉经白话解九 远离四有为相' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>圆觉经白话解九 远离四有为相</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　九&nbsp;远离四有为相</p><p style="line-height:1.5em">　　于是净诸业障菩萨⒈在大众中,即从座起,顶礼佛足,右绕三匝,长跪叉手,而白佛言:大悲世尊,为我等辈演说如是不思议事,一切如来因地行相,令诸大众得未曾有,睹见调御,历恒沙劫勤苦境界,一切功用,犹如一念,我等菩萨深自庆慰。</p><p style="line-height:1.5em">　　世尊!若此觉心本性清净,因何染污,使诸众生迷闷不入?唯愿如来广为我等,开悟法性,令此大众及末世众生,作将来眼。作是语已,五体投地,如是三请,终而复始。</p><p style="line-height:1.5em">　　尔时,世尊告净诸业障菩萨言:善,善哉!善男子,汝等乃能为诸大众及末世众生,咨问如来如是方便,汝今谛听,当为汝说。</p><p style="line-height:1.5em">　　时净诸业障菩萨奉教欢喜,及诸大众默然而听。</p><p style="line-height:1.5em">　　善男子,一切众生从无始来,妄想执有我、人、众生,及与寿命⒉,认四颠倒为实我体⒊。由此便生憎爱二境,于虚妄体重执虚妄⒋,二妄相依,生妄业道。有妄业故,妄见流转⒌。厌流转者,妄见涅槃⒍,由此不能入清净觉。非觉违拒诸能入者⒎,有诸能入,非觉入故。是故动念及与息念,皆归迷闷。</p><p style="line-height:1.5em">　　[注解]</p><p style="line-height:1.5em">　　⒈净诸业障菩萨&nbsp;一切业障,尽依四相而生。除诸业障,自然清净。净诸业障菩若知众生心,请问世尊:此觉心本性清净,因何染污,使诸众生迷闷不入?因此问引起世尊说四有为相。</p><p style="line-height:1.5em">　　⒉&nbsp;我人众生及与寿命&nbsp;四相都是我相,由于展转变化,所以有四相名。最初取自体为我相,计我展转趣于余趣为人相,计我盛衰苦乐种种变异相续为众生相,计我一报命根不断而住为寿者相。</p><p style="line-height:1.5em">　　⒊&nbsp;认四颠倒为实我体&nbsp;四颠倒即前说四相。举我相以明。真我本有,迷之谓无。妄我本空,执之为有。其余三相,亦复如是。</p><p style="line-height:1.5em">　　⒋&nbsp;于虚妄体重执虚妄&nbsp;四大五蕴,是虚妄体,再执四相,二重虚妄。</p><p style="line-height:1.5em">　　⒌&nbsp;妄见流转&nbsp;因执四相而形成妄业,因有妄业而有妄见流转。</p><p style="line-height:1.5em">　　⒍&nbsp;妄见涅槃&nbsp;因厌见流转而趣寂耽空,志在灰身灭智,妄认顽空是涅槃。</p><p style="line-height:1.5em">　　⒎&nbsp;非觉违拒诸能入者&nbsp;不是圆觉之性与入清净觉相违。而是由于执着我见而不能入。</p><p style="line-height:1.5em">　　(此经解四有为相,都是从修禅的角度作解释的。先除我相,再除人相,再次除众生相,最后除寿者相。</p><p style="line-height:1.5em">　　四相都除,才能得见如来。)</p><p style="line-height:1.5em">　　善男子,末世众生不了四相,虽经多劫勤苦修道,但名有为。终不能成一切圣果,是故名为正法末世。</p><p style="line-height:1.5em">　　何以故?认一切我为涅槃故,有证有悟名成就故。譬如有人,认贼为子。其家财宝,终不成就。</p><p style="line-height:1.5em">　　何以故?有我爱者亦爱涅槃,伏我爱根为涅槃相。有憎我者亦憎生死,不知爱者真生死故。别憎生死,名不解脱⒈。</p><p style="line-height:1.5em">　　云何当知法不解脱?善男子,彼末世众生习菩提者,以己微证为自清净,犹未能尽我相根本。</p><p style="line-height:1.5em">　　若复有人赞叹彼法,即生欢喜,便欲济度。若复诽谤彼所得者,便生嗔恨。则知我相坚固执持,潜伏藏识,游戏诸根,曾不间断⒉。</p><p style="line-height:1.5em">　　善男子,彼修道者,不除我相。是故不能入清净觉。</p><p style="line-height:1.5em">　　善男子,若知我空,无毁我者。有我说法,我未断故。众生寿命,亦复如是。</p><p style="line-height:1.5em">　　善男子,末世众生,说病为法⒊,是故名为可怜愍者。虽勤精进,增益诸病,是故不能入清净觉。</p><p style="line-height:1.5em">　　善男子,末世众生,不了四相,以如来解及所行处,为自修行⒋,终不成就。</p><p style="line-height:1.5em">　　或有众生,未得谓得,未证谓证⒌。见胜进者,心生嫉妒⒍。由彼众生未断我爱,是故不能入清净觉。</p><p style="line-height:1.5em">　　[注解]</p><p style="line-height:1.5em">　　⒈&nbsp;别憎生死名不解脱&nbsp;以爱涅槃之心,欲求灭除生死。既然存在爱心,即是生死之根。爱根憎苗俱在,怎能名为解脱?</p><p style="line-height:1.5em">　　⒉&nbsp;潜伏藏识游戏诸根曾不间断&nbsp;藏识种子,缘起现行,遇境则发,相续流转。因对幻境,犹有我执,慧军魔众,交相登场。阿赖耶城,难得清净。末那参将,我慢顽强。由六识将。镇六根门。内将外贼,频通游戏。时时偷号,惑我法王。往往侵强,扰我观境。虽外怯般若。昼伏夜行。而内挟无明,昼夜不断。</p><p style="line-height:1.5em">　　⒊&nbsp;说病为法&nbsp;闻嗔喜是我,便拟忍受不嗔,以为便是无我。见有人毁我,我被彼毁而不嗔,此仍是我,而非无我。若知我本空,无能毁我者,亦未得我空。人相、众生相、寿者相,亦复如是。故知四相难除,此即修禅大病。而末世众生,说病为法,如来说是可怜愍者。</p><p style="line-height:1.5em">　　⒋&nbsp;以如来解及所行处为自修行&nbsp;佛说了义称理法门,皆言心境本空,惑业本净。凡圣不异,因果皆圆。就佛见之,理实如此。众生迷倒已久,种习根深,纵令信解法门,但以分别心识,解如来无碍言教,说佛意亦只如是,生佛平等一如,何劳更修更证?华严经说:如贫人数他人珍宝。终非自家资财。因此不能断惑求证,终不成就清净圆觉。</p><p style="line-height:1.5em">　　⒌&nbsp;未得谓得未证谓证&nbsp;于圣贤功德未得谓得,于圣贤智慧未证谓证。增上慢也,大妄语也。</p><p style="line-height:1.5em">　　⒍&nbsp;见胜进者心生嫉妒&nbsp;然诸圣人,形类不定。得与不得,内证在心。何以辨他未得未证?故观心行以验真虚。夫圣人用心,他己无二。见他胜进或法教流行,念念喜欢,必能随顺。若自觉己衰他盛则嫉,己盛他衰则喜。纵令深解妙境,但是心之所缘。万勿错认谓得谓证。</p><p style="line-height:1.5em">　　善男子,末世众生,希望成道,无令求悟,唯益多闻,增长我见。但当精勤降伏烦恼,起大勇猛,未得令得,未断令断。贪嗔爱慢,谄曲嫉妒,对境不生。彼我恩爱,一切寂灭。佛说是入渐次成就,求善知识,不堕邪见⒈。若于所求别生憎爱,则不能入清净觉海。</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　净业汝当知,一切诸众生。</p><p style="line-height:1.5em">　　皆由执我爱,无始妄流转。</p><p style="line-height:1.5em">　　未除四种相,不得成菩提。</p><p style="line-height:1.5em">　　爱憎生于心,谄曲存诸念。</p><p style="line-height:1.5em">　　是故多迷闷,不能入觉城。</p><p style="line-height:1.5em">　　若能归悟刹,先去贪嗔痴。</p><p style="line-height:1.5em">　　法爱不存心,渐次可成就。</p><p style="line-height:1.5em">　　我身本不有,憎爱何由生。</p><p style="line-height:1.5em">　　此人求善友,终不堕邪见。</p><p style="line-height:1.5em">　　所求别生心,究竟非成就。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 