<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,圆觉经白话解五 何得永断轮回' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>圆觉经白话解五 何得永断轮回</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　五&nbsp;何得永断轮回</p><p style="line-height:1.5em">　　于是弥勒菩萨⒈在大众中,即从座起,顶礼佛足,右绕三匝,长跪叉手,而白佛言:大悲世尊,广为菩萨开秘密藏,令诸大众深悟轮回,分别邪正,能施末世一切众生,无畏道眼⒉,于大涅槃,生决定信,无复重随轮转境界,起循环见。</p><p style="line-height:1.5em">　　世尊!若诸菩萨及末世众生,欲游如来大寂灭海⒊,云何当断轮回根本?于诸轮回有几种性?修佛菩提,几等差别回入尘劳?当设几种教化方便,度诸众生⒋?惟愿不舍救世大悲,令诸修行一切菩萨,及末世众生,慧目肃清⒌,照耀心镜,圆悟如来无上知见⒍。</p><p style="line-height:1.5em">　　作是语已,五体投地,如是三请,终而复始。</p><p style="line-height:1.5em">　　[注解]</p><p style="line-height:1.5em">　　⒈&nbsp;弥勒菩萨&nbsp;意译慈氏。姓慈,名阿逸多。意译无胜,胜德过人之意。弥勒是一生补处等觉菩萨。由前面舟行岸移等譬喻,悟得真随妄转。弥勒菩萨进一步请问世尊,如何能永断轮回。</p><p style="line-height:1.5em">　　⒉&nbsp;无畏道眼&nbsp;佛说有五眼:肉眼、天眼、慧眼、法眼、佛眼。无畏答眼指慧眼、法眼。</p><p style="line-height:1.5em">　　⒊&nbsp;大寂灭海&nbsp;大寂灭即是大般涅槃。觉智圆满,体深用广,譬如大海,所以说是大寂灭海。</p><p style="line-height:1.5em">　　⒋&nbsp;度诸众生&nbsp;众生无边誓愿度,即从空入假成大悲。惑病既多,方药非一。若无方便,少汤添水,恐落爱见大悲。因此须请问世尊。</p><p style="line-height:1.5em">　　⒌慧目肃清&nbsp;慧目能照,即妄成真,心不动摇,是谓肃清。</p><p style="line-height:1.5em">　　⒍&nbsp;圆悟如来无上知见&nbsp;六根清净,六尘不染,能所双泯,自在圆明。</p><p style="line-height:1.5em">　　尔时,世尊告弥勒菩萨言:善哉,善哉!善男子,汝等乃能为诸菩萨及末世众生,请问如来深奥秘密微妙之义,令诸菩萨洁清慧目,及令一切末世众生,永断轮回,心悟实⒈,具无生忍。汝今谛听,当为汝说。</p><p style="line-height:1.5em">　　时弥勒菩萨奉教欢喜,及诸大众默然而听。</p><p style="line-height:1.5em">　　善男子,一切众生从无始际,由有种种恩爱贪欲,故有轮回⒉,若诸世界一切种性,卵生、胎生、湿生、化生,皆因淫欲而正性命,当知轮回,爱为根本,由有诸欲助发爱性,是故能令生死相续,欲因爱生,命因欲有,众生爱命,还依欲本,爱欲为因,爱命为果,由于欲境,起诸违顺,境背爱心而生憎嫉,造种种业,是故复生地狱饿鬼。知欲可厌,爱厌业道⒊,舍恶乐善⒋,复现天人,又知诸爱可厌恶故,弃爱乐舍,还滋爱本⒌,便现有为增上善果⒍,皆轮回故,不成圣道。是故众生欲脱生死,免诸轮回,先断贪欲,及除爱渴。</p><p style="line-height:1.5em">　　[注解]</p><p style="line-height:1.5em">　　⒈&nbsp;永断轮回心悟实相&nbsp;真性无生,本来清净。众生未悟,妄心见生。生即必灭,故有轮回。今悟实相,了心无生,心既不生,轮回永绝。</p><p style="line-height:1.5em">　　教外之人,不知轮回乃是禅中自心生灭之现象,妄说灵魂投胎,谬之远矣。</p><p style="line-height:1.5em">　　⒉&nbsp;恩爱贪欲故有轮回&nbsp;能贪之爱,轮回之本。涅槃经说:因爱生忧,因爱生怖。若离贪爱,何忧何怖?佛名经说:有爱则生,爱尽则灭。故知生死,贪爱为本。先令断者,如树除根。</p><p style="line-height:1.5em">　　⒊&nbsp;爱厌业道&nbsp;怖彼恶道,不造恶因。于离恶法门,深生爱乐。</p><p style="line-height:1.5em">　　⒋&nbsp;舍恶乐善&nbsp;知欲可厌,舍十恶业,乐十善业。</p><p style="line-height:1.5em">　　⒌&nbsp;弃爱乐舍还滋爱本&nbsp;爱恶爱善,俱未免苦。弃彼爱心,乐修舍法。修习四禅八定,若无乐舍之心,仍是贪爱,还滋爱本。</p><p style="line-height:1.5em">　　⒍&nbsp;便现有为增上善果&nbsp;色无色界,仍属有为。修得四禅八定,只算增上善果。</p><p style="line-height:1.5em">　　善男子,菩萨变化示现世间,非爱为本,但以慈悲令彼舍爱,假诸贪欲而入生死⒈,若诸末世一切众生,能舍诸欲及除憎爱,永断轮回,勤求如来圆觉境界,于清净心便得开悟。</p><p style="line-height:1.5em">　　善男子,一切众生由本贪欲,发挥无明,显出五性差别不等,依二种障而现深浅。云何二障?一者理障,碍正知见,二者事障,续诸生死;</p><p style="line-height:1.5em">　　云何五性?</p><p style="line-height:1.5em">　　善男子,若此二障未得断灭,名未成佛。</p><p style="line-height:1.5em">　　若诸众生永舍贪欲,先除事障,未断理障,但能悟入声闻缘觉,未能显住菩萨境界。</p><p style="line-height:1.5em">　　善男子,若诸末世一切众生,欲泛如来大圆觉海,先当发愿勤断二障,二障巳伏,即能悟入菩萨境界。</p><p style="line-height:1.5em">　　若事理障已永断灭,即入如来微妙圆觉,满足菩提及大涅槃。</p><p style="line-height:1.5em">　　善男子,一切众生皆证圆觉,逢善知识,依彼所作因地法行,尔时修习,便有顿渐,若遇如来无上菩提正修行路,根无大小,皆成佛果。</p><p style="line-height:1.5em">　　若诸众生虽求善友,遇邪见者未得正悟,是则名为外道种性,邪师过谬,非众生咎。</p><p style="line-height:1.5em">　　是名众生五性差别⒉。</p><p style="line-height:1.5em">　　[注解]</p><p style="line-height:1.5em">　　⒈假诸贪欲而入生死&nbsp;菩萨假借贪欲之行,以示生灭之理。</p><p style="line-height:1.5em">　　⒉众生五性差别&nbsp;一、声闻缘觉种性,二、菩萨种性,三、如来种性,四、成佛种性,五外道种性。</p><p style="line-height:1.5em">　　善男子,菩萨唯以大悲方便,入诸世间⒈,开发未悟。乃至示现种种形相,逆顺境界⒉,与其同事,化令成佛,皆依无始清净愿力。若诸末世一切众生,于大圆觉起增上心,当发菩萨清净大愿,应作是言:</p><p style="line-height:1.5em">　　愿我今者住佛圆觉,求善知识,莫值外道,及与二乘,依愿修行⒊,渐断诸障⒋,障尽愿满,便登解脱清净法殿,证大圆觉妙庄严城⒌。</p><p style="line-height:1.5em">　　[注解]</p><p style="line-height:1.5em">　　⒈&nbsp;大悲方便入诸世间&nbsp;前面弥勒菩萨问,当设几种教化方便。世尊答:但以大悲、方便,示现种种形相。众生根机,虽有不同,只须用此二种,即可随类应化。大悲必能普化。方便即能随宜。</p><p style="line-height:1.5em">　　⒉&nbsp;逆顺境界&nbsp;逆心顺心,怨家亲友,平等一如。能令众生增长善根,若见若闻,普得利益。</p><p style="line-height:1.5em">　　⒊&nbsp;依愿修行&nbsp;所作所为,不随情逐念,但依愿力,而自行策励。愿是总相,通悲通智。具悲智愿,即菩提心。</p><p style="line-height:1.5em">　　⒋&nbsp;渐断诸障&nbsp;理虽顿悟其空,事乃渐除方尽。</p><p style="line-height:1.5em">　　⒌&nbsp;证大圆觉妙庄严城&nbsp;障尽,则行住坐卧,一切时中,无非解脱。愿满,则触目对境,一切诸法,无非圆觉。</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　弥勒汝当知,</p><p style="line-height:1.5em">　　一切诸众生,不得大解脱,</p><p style="line-height:1.5em">　　皆由贪欲故,堕落于生死。</p><p style="line-height:1.5em">　　若能断憎爱,及与贪嗔痴。</p><p style="line-height:1.5em">　　不因差别性,皆得成佛道。</p><p style="line-height:1.5em">　　二障永销灭,求师得正悟。</p><p style="line-height:1.5em">　　随顺菩萨愿,依止大涅槃。</p><p style="line-height:1.5em">　　十方诸菩萨,皆以大悲愿,</p><p style="line-height:1.5em">　　示现入生死。</p><p style="line-height:1.5em">　　现在修行者,及末世众生,</p><p style="line-height:1.5em">　　勤断诸爱见,便归大圆觉。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 