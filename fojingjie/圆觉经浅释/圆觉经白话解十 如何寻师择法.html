<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,圆觉经白话解十 如何寻师择法' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>圆觉经白话解十 如何寻师择法</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　十&nbsp;如何寻师择法</p><p style="line-height:1.5em">　　于是普觉菩萨⒈在大众中,即从座起,顶礼佛足,右绕三匝,长跪叉手,而白佛言:大悲世尊,快说禅病,令诸大众得未曾有,心意荡然,获大安隐。世尊,末世众生去佛渐远,贤圣隐伏,邪法增炽,使诸众生求何等人、依何等法、行何等行、除去何病?云何发心,令彼群盲不堕邪见?</p><p style="line-height:1.5em">　　作是语已,五体投地,如是三请,终而复始。</p><p style="line-height:1.5em">　　尔时,世尊告普觉菩萨言:善哉,善哉!善男子,汝等乃能咨问如来如是修行,能施末世一切众生,无畏道眼,令彼众生得成圣道。汝今谛听,当为汝说。</p><p style="line-height:1.5em">　　时普觉菩萨奉教欢喜,及诸大众默然而听。</p><p style="line-height:1.5em">　　[注解]</p><p style="line-height:1.5em">　　⒈&nbsp;普觉菩萨&nbsp;本末、粗细、浅深,普皆圆觉,称为普觉菩萨。诸修行者,前述诸过已离,四相又除。然于用意行心,仍余作止任灭之病,觉犹未普。于是,普觉菩萨替众生请问世尊求何等人、依何等法、行何等行、除去何病。</p><p style="line-height:1.5em">　　求何等人</p><p style="line-height:1.5em">　　善男子,末世众生将发大心,求善知识⒈欲修行者,当求一切正知见人⒉,心不住相⒊,不著声闻缘觉境界。虽现尘劳,心恒清净⒋,示有诸过⒌,赞叹梵行,不令众生入不律仪⒍。求如是人,即得成就阿耨多罗藐三菩提。</p><p style="line-height:1.5em">　　末世众生见如是人,应当供养不惜身命。彼善知识四威仪中,常现清净。乃至示现种种过患,心无骄慢,况复抟财妻子眷属!若善男子,于彼善友不起恶念,即能究竟成就正觉,心华发明,照十万刹⒎。</p><p style="line-height:1.5em">　　[注解]</p><p style="line-height:1.5em">　　⒈&nbsp;求善知识&nbsp;此是最初正因缘。善能知真识妄、知病识药,为善知识。文殊告善财说:亲近供养诸善知识,是具一切智最初因缘。光赞般若经说:。欲学六波罗蜜者,当与真善知识相随,常当承事。</p><p style="line-height:1.5em">　　⒉&nbsp;正知见人&nbsp;善达觉性,不因修生,决择无疑,名正知见。法句经说:善解深法,空、无相、无作、无生无灭。了达诸法,从本已来,究竟平等,无业、无报、无因、无果,性相如如,住于实际。于毕竟空中,炽然建立。是名真善知识。</p><p style="line-height:1.5em">　　⒊&nbsp;心不住相&nbsp;离凡夫烦恼境界,不应住色生心。</p><p style="line-height:1.5em">　　⒋&nbsp;虽现尘劳心恒清净&nbsp;心中幻起前尘影事,名为尘劳。幻相现前而心不染,则恒清净。净名经说:虽有妻子,常修梵行。华严经说:菩萨在家与妻子俱,未曾舍离菩提之心。</p><p style="line-height:1.5em">　　⒌&nbsp;示有诸过&nbsp;欲度有过众生,先以同事相摄。心既相亲,方能受教。净名经说:入诸淫舍,示欲之过。华严经载:善财善友,婆须蜜女。此皆菩萨示过教化之行。</p><p style="line-height:1.5em">　　⒍&nbsp;不令众生入不律仪&nbsp;坏见之人虽不坏行,不堪与众生为其道眼。虽坏行而不破见者,是则人天真胜福田。</p><p style="line-height:1.5em">　　⒎&nbsp;心华发明照十方刹&nbsp;觉心既明,慧光开发,触向无染,故曰心华。心光遍照,内外光明,十方刹土,无量无边。</p><p style="line-height:1.5em">　　依何等法</p><p style="line-height:1.5em">　　善男子,彼善知识所证妙法,应离四病⒈。云何四病?</p><p style="line-height:1.5em">　　一者作病⒉。若复有人作如是言,我于本心作种种行,欲求圆觉。彼圆觉性非作得故⒊,说名为病。</p><p style="line-height:1.5em">　　二者任病⒋。若复有人作如是言,我等今者不断生死,不求涅槃,涅槃生死无起灭念,任彼一切随诸法性,欲求圆觉。彼圆觉性非任有故⒌,说名为病。</p><p style="line-height:1.5em">　　三者止病⒍。若复有人作如是言,我今自心永息诸念,得一切性寂然平等,欲求圆觉,彼圆觉性非止合故⒎,说名为病。</p><p style="line-height:1.5em">　　四者灭病⒏。若复有人作如是言,我今永断一切烦恼,身心毕竟空无所有,何况根尘虚妄境界,一切永寂,欲求圆觉。彼圆觉性非寂相故⒐,说名为病。</p><p style="line-height:1.5em">　　离四病者,则知清净,作是观者,名为正观,若他观者,名为邪观。</p><p style="line-height:1.5em">　　[注解]</p><p style="line-height:1.5em">　　⒈&nbsp;所证妙法应离四病&nbsp;心病无边,要唯有四。随有其一,不堪为师。</p><p style="line-height:1.5em">　　⒉&nbsp;一者作病&nbsp;思惟揣度,计校筹量。兴心运为,拟作行相。造塔造寺、供佛供僧、持咒持经、僧讲俗讲、端然宴坐、种种施为。止息深山,游历世界,勤忧衣食,谓是道缘。故受饥寒,将为功德,观空观有,爱身厌身。于多行门,随执其一,托此一行,欲契觉心。俱是造作生情,岂合无为寂照?此病从前幻观中来。患此病者,误认一切菩萨从此起行。不知菩萨度生起行起用,乃成此作病。</p><p style="line-height:1.5em">　　⒊&nbsp;彼圆觉性非作得故&nbsp;圆觉性非造作,造作如何契之?若了觉性本圆,不用兴心求益。不兴心处,即合觉心。合觉心时,自无诸妄。无诸妄已,则所作相应,积土聚沙皆成佛道。即于上来诸行,遇缘力及方便,随病随治,不顺妄念。但得妄尽,性自开明。歇即菩提,岂从外得?</p><p style="line-height:1.5em">　　⒋&nbsp;二者任病&nbsp;任意浮沉,名为任病。有此病者,作如是言:生死是空,更何所断?涅槃本寂,何假修求?不厌不欣,无起灭念。任彼一切随诸法性,妄从他妄,真任他真。各称其心,何必改作?作亦任作,好闲任闲,逢饥即餐,遇衣即着。好事恶事,一切不知,任运而行,信缘而活。睡来即卧,兴来即行。东西南北,何定去住?何以有此病?前云圆觉清净,本无修习,依于未觉幻力修习。此等患者,未得真意,自谓已觉,何必作幻?故成此任病。</p><p style="line-height:1.5em">　　⒌&nbsp;彼圆觉性非任有故&nbsp;前则驱驰觅佛,此乃放纵身心。设令善恶不拘,即名无记之性。尚昧欲天,焉冥觉体?行人至此,溺水沉舟,宜自警怀,勿沾斯病。</p><p style="line-height:1.5em">　　⒍&nbsp;三者止病&nbsp;止息妄情,名为止病。患此病者,生心止妄,随情虑失。误认止妄即真,何须别照?此等行者,误解寂然平等,谓我心生妄想,招苦乐差殊。今但止息妄心,妄尽自然平等。何以有此病?从前静观中来。迷于取静为行,因此成病。</p><p style="line-height:1.5em">　　⒎&nbsp;彼圆觉性非止合故&nbsp;觉本无念,见念即乖。性本灵明,迷照亦失。念无而有,既然止息令无。照有而隐,何不观察令显?又真本无念,念即乖真。性本无止,止亦违性。</p><p style="line-height:1.5em">　　⒏&nbsp;四者灭病&nbsp;灭除心境,名为灭病。前者止息心念令寂,此则妄计身心根尘本来空寂。前者不妨见有根尘,但不随念爱染,名为止息。此则认为根尘亦无,坚持寂灭之相。患灭病者,执着断尽烦恼,空却身心。错认一切永寂,是为圆觉。何以有此病?此病从寂观中来。迷于寂灭及断烦恼,乃成此病。</p><p style="line-height:1.5em">　　⒐&nbsp;彼圆觉性非寂相故&nbsp;夫觉体灵明,不唯寂灭。今灭惑住寂,岂得相应?况圆觉者,非动非静,双融动静。恒沙妙用,无碍难思。住寂之心,何能契合?言即似近,理即全疏。与理相违,故言非也。</p><p style="line-height:1.5em">　　行何等行</p><p style="line-height:1.5em">　　善男子,末世众生欲修行者,应当尽命供养善友,事善知识。彼善知识欲来亲近,应断骄慢。若复远离,应断嗔恨。现逆顺境,犹如虚空。了知身心毕竟平等,与诸众生同体无异。如是修行,方入圆觉。</p><p style="line-height:1.5em">　　除去何病</p><p style="line-height:1.5em">　　善男子,末世众生不得成道,由有无始自他憎爱,一切种子,故未解脱。若复有人观彼怨家,如己父母,心无有二,即除诸病。于诸法中自他憎爱,亦复如是。善男子,末世众生欲求圆觉,应当发心作如是言:尽于虚空一切众生,我皆令入究竟圆觉,于圆觉中无取觉者,除彼我人一切诸相。如是发心,不堕邪见。</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　普觉汝当知,末世诸众生。</p><p style="line-height:1.5em">　　欲求善知识,应当求正见。</p><p style="line-height:1.5em">　　心远二乘者,法中除四病。</p><p style="line-height:1.5em">　　谓作止任灭,亲近无骄慢。</p><p style="line-height:1.5em">　　远离无嗔恨,见种种境界。</p><p style="line-height:1.5em">　　心当生希有,还如佛出世。</p><p style="line-height:1.5em">　　不犯非律仪,戒根永清净。</p><p style="line-height:1.5em">　　度一切众生,究竟入圆觉。</p><p style="line-height:1.5em">　　无彼我人相,当依正智慧。</p><p style="line-height:1.5em">　　便得超邪见,证觉般涅槃。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 