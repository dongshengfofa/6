<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,憨山大师：大方广圆觉修多罗了义经直解' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>憨山大师：大方广圆觉修多罗了义经直解</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　大方广圆觉修多罗了义经直解</p><p style="line-height:1.5em">　　明憨山大师著</p><p style="line-height:1.5em">　　此经以单法为名，一真法界如来藏心为体，以圆照觉相为宗，以离妄证真为用，以一乘圆顿为教相。</p><p style="line-height:1.5em">　　以单法为名者，论云所言法者，谓众生心。圆觉二字，直指一心以为法体。此有多称，亦名大圆满觉，亦名妙觉明心，亦名一真法界，亦云如来藏清净真心。楞伽云寂灭一心，即起信所言一法界大总相法门。体称虽多，总是圆觉妙心。唯此一心，乃十法界凡圣迷悟依正因果之本。为诸佛之本源，号为法身;为众生之心地故名佛性。一切诸法，皆依此心建立，故单以法为名。其大方广乃此心法所具体相用三大之义。然大即体大，谓此一心包法界而有余，扩大虚而无外。横该竖遍大而无外故名大也。方即相大，又方训法也，谓此一心为众生之佛性，以有此性轨别，一闻佛性便能生解。长劫轮回持而不失。故曰轨生物解任持自性。以无相真心而为有相之法则，故方为相大也。广即用大，以称此心体周遍无遗，无刹不现，无物不周，故为用大也。以此法义圆备一心，以此经中直指此心，为生佛迷悟修证之本。故云单法为名也。修多罗是梵语，此云契经。以凡是佛所说之经，通名契经，谓是契理契机之教。但应机有大小，为小乘人说者名不了义经，为大乘人说者，名了义经。谓显了究竟之极谈。以题中通指此经。乃经藏中了义之经，非不了义经也。上十字乃一经所诠之法义，下一经字乃别指当经能诠之文字也。一真法界如来藏心为体者，经云入于神通大光明藏。即如来藏清净心体平等不二。故曰一真，又云如来法界性，究竟圆满，是则名为因地法行。首称大陀罗尼门，即一法界大总相法门体，为诸佛之因地，菩萨之行本，故以此为一经之体也。以圆照觉相为宗者，经云一切如来本起因地，皆依圆照清净觉相，永断无明，方成佛道。故以为一经之宗也。离妄证真为用者，经云知是空华即无轮转，又云知幻即离，离幻即觉。故以此为用也。一乘圆顿为教相者，以此经纯谈觉性，圆修三观，顿证一心，虽列二十五轮，但是一心转换，并无阶级次第。故以圆顿为教相也。然此五重乃天台释经之轨则，摄尽全经之旨趣。故学者开卷了此，则思之过半矣。</p><p style="line-height:1.5em">　　如是我闻。一时，</p><p style="line-height:1.5em">　　此下至平等法会总名，证信序以诸经之首，皆有此序名为通序。以阿难请问佛遗命立言证法有所授也。如是我闻者谓阿难结集法藏时，口宣佛言，谓如是之法，我阿难从佛所闻，非臆说也。一时之言本无定指，但是佛与弟子机感会集之时，故凡经皆曰一时。</p><p style="line-height:1.5em">　　婆伽婆，</p><p style="line-height:1.5em">　　亦云薄伽梵。乃梵音楚夏耳，是佛之果号，此号从来不翻，以有多义故不翻。谓此一语具有六义：一、自在;二、炽盛;三、端严;四、名称;五、吉祥;六、尊贵，皆称佛德。若翻一名则摄义不尽，故存梵语耳。此五不翻之一例也。此为说法主。</p><p style="line-height:1.5em">　　入于神通大光明藏三昧正受，一切如来光严住持，</p><p style="line-height:1.5em">　　此说经处也。佛有三身谓法报化。所依土亦有三，谓寂光实报庄严及方便有余。法身佛依寂光土，报身佛依实报土，即庐舍那佛住华藏土，与地上菩萨说华严化身。乃释迦佛依人间灵山舍卫精舍等处为人天等说三乘法今说经处。言大神通光明藏者，乃常寂光土，是法身所依，言三昧此云正定。正受者乃正定中受用意。显此经乃法报同体之佛所说，正定正受乃自受法乐之处也。一切如来光严住持者，言法性土乃诸佛所证。常寂光土，以光为严，非余宝物庄严也。以此寂光乃法身之安宅，故云住持。即此说处依真便非他佛余处可比，显法最殊胜也。</p><p style="line-height:1.5em">　　是诸众生清净觉地，</p><p style="line-height:1.5em">　　此言寂光乃生佛平等之实际。谓诸佛之安宅。即是众生本有不迷之觉地。此显真妄不二之真境也。</p><p style="line-height:1.5em">　　身心寂灭，平等本际，圆满十方，不二随顺，</p><p style="line-height:1.5em">　　此言寂光真境。乃诸佛众生若身若心皆同寂灭平等之实际，此体深也。圆满十方谓用广，言其用圆满含裹十方广大无外也。不二随顺，文倒应云随顺不二，谓一切圣凡皆归此中平等一际，故云随顺不二。</p><p style="line-height:1.5em">　　于不二境现诸净土。</p><p style="line-height:1.5em">　　上不二境乃诸佛自受法乐之地也，以无身心之相，何有主伴之分。若无主伴，无说无示，则无说法之事矣。今言从不二境现诸净土者，正显从自受用现他受用土，乃为地上菩萨说自性法之报土。此中乃有说听，然此土中虽有说听，而如来尚在三昧未曾出定，何以有说。意显此经乃法身如来所说之法，显示离心意意识境界相，此正如来最胜清净禅，殊非他经可比也，楞伽经中法身说法乃以法证佛，此经以处证佛。二经合观良有深旨。此从来所未达者请深观之。</p><p style="line-height:1.5em">　　与大菩萨摩诃萨十万人俱，其名曰文殊师利菩萨、普贤菩萨、普眼菩萨、金刚藏菩萨、弥勒菩萨、清净慧菩萨、威德自在菩萨、辨音菩萨、净诸业障菩萨、普觉菩萨、圆觉菩萨、贤善首菩萨等而为上首，与诸眷属皆入三昧，同住如来平等法会。</p><p style="line-height:1.5em">　　此标伴众列上首之名也，十二大士旧解皆以三观释其名，然各具其德，似不必拘。言皆入三昧者，以佛乃即法身之报相，土即寂光之报土，况佛自入三昧说自性法，岂有听众散心而可入耳，故必入三昧然后可同住此平等法会也。问曰主伴皆在三昧，则无听矣，将何以显法耶，答曰此不思议之妙法也。昔空生岩中宴坐，天帝散花赞为善说般若。空生曰我实无说。天帝曰尊者以不说说，我以绝听听。如此说听是真般若。了此可信三昧中善说善听也。旧说菩萨既有启请威仪，必有出入之文，或译人略之。此说太拘，岂不闻那伽常在定无有不定时。岂独佛常在定而菩萨便不定耶。八地菩萨现三昧，乐意生身而度生，岂出定耶。若执必出定而有听受启请，则不起灭定而现诸威仪，岂非菩萨之事，那因便及此，学者识之。</p><p style="line-height:1.5em">　　于是文殊师利菩萨，在大众中即从座起，顶礼佛足，右绕三匝，长跪叉手而白佛言</p><p style="line-height:1.5em">　　此经家叙置问法之威仪也。</p><p style="line-height:1.5em">　　大悲世尊，愿为此会诸来法众，说于如来本起清净因地法行，及诸菩萨于大乘中，发清净心，远离诸病，能使未来末世众生，求大乘者，不堕邪见。</p><p style="line-height:1.5em">　　此正陈请辞也。问有二意，一问如来因地发心，依何等法，修何等行，而得成佛。二问菩萨于大乘中已发清净愿成佛度生之心，但不知如何用心修行，得正知见，不堕偏邪之病。若蒙开示，则使未来末世众生有发大乘心者，即依今日所说而修，则不堕邪见矣。此虽为现在而问，其实多为未来之机，此悲愿之心也。</p><p style="line-height:1.5em">　　作是语已，五体投地，如是三请，终而复始。</p><p style="line-height:1.5em">　　此叙置求法之恳诚也。</p><p style="line-height:1.5em">　　尔时，世尊告文殊师利菩萨言：“善哉善哉，善男子，汝等乃能为诸菩萨，咨询如来因地行法，及为末世一切众生求大乘者，得正住持，不堕邪见，汝今谛听，当位汝说。”</p><p style="line-height:1.5em">　　此赞善问诫听许说也。下同。</p><p style="line-height:1.5em">　　时文殊师利菩萨奉教欢喜，及诸大众默然而听。</p><p style="line-height:1.5em">　　此欣承法音冥心伫听也。下同此，以叙十二大士请法之仪。一一皆同其文。最整故不重释。</p><p style="line-height:1.5em">　　善男子，无上法王有大陀罗尼门，名为圆觉，流出一切清净、真如、菩提、涅槃、及波罗蜜，教授菩萨。一切如来本起因地，皆依圆照清净觉相，永断无明，方成佛道。</p><p style="line-height:1.5em">　　此直示本起因地也。如来因地独标圆觉一法，而为行本。然称此圆觉为陀罗尼门者，梵语陀罗尼，此云总持。谓总一切法持无量义。以此圆觉为十法界大总相门，体一切圣凡依正迷悟因果，皆依此圆觉一心而为建立。以无一法而不具，故曰总;因果纤毫不失不坏，故曰持。一切圣凡无不由之，故称为门。流出者即由此建立之义。然此觉体为诸佛之法身，为众生本觉之心地，虽染而不染，故曰清净。从来不妄不变，故称真如。但以无明障蔽而不现诸佛如来于因地，依此本觉真心，发始觉之智，断尽无明，始本合一，名究竟觉，为得菩提之果，还归寂灭一心，名为圆寂，是称涅槃。是知诸佛果德，皆依此圆觉一心建立，故云流出。然不独佛果即菩萨因地，诸波罗密亦从此出，故云及也。以诸佛之因地，为菩萨之行本，故云教授，是故一切如来成佛本起之因地，更无别法，皆依此圆觉自性之光明，还照寂灭清净之觉体相，即性体也。以此圆满照彻无遗，则无明永断，圆证法身，唯此一法而已，故曰皆依圆照清净觉相，永断无明，方成佛道也。然圆朝即一心三观之智，清净觉相即一心三谛之体。全经但发明此一句而已。问曰：此云有大陀罗尼门名为圆觉，流出一切云云等，与首楞严云有三摩提名大佛顶首楞严王等，语势似同，义有何别。答曰：语虽似同，义有少别。以此经直指觉体，为因地心。彼经以首楞严大定为成佛初心之方便。此体彼用，为不同耳。然所同者，彼经先以不生灭心为本修因，依之建立首楞严大定。然不生灭心即此觉体，彼首楞严定即此圆照清净觉相。以此圆照，即彼大定。此中觉相，即彼不生灭心，摄用归体，究竟无二，故皆为成佛之本。问曰：佛言圆觉陀罗尼门为如来本起之因地，又曰，清净真如则为众生不迷之佛性，又曰皆依圆照清净觉相，则本无无明可断也，忽曰永断无明，方成佛道。则义不相蒙，敢问其旨。答曰：此义幽深，非粗心可拟。请试言之。然圆觉妙心，乃诸佛众生平等无二之法身也。以法身流转五道，名曰众生，然清净真如，乃诸佛之法身，众生之佛性。良由最初一念无明，不觉迷此法身，而成五蕴幻妄之身心，则本有圆觉而为不迷之佛性，以烦恼不能染，故曰清净;本来不妄不变，故曰真如。故清净真如一语，直指众生迷中之佛性也。以诸佛因地，同是众生，但能依本觉之佛性，发起始觉之智，断尽无明，始本合一，名得菩提，还证寂灭一心，故曰涅槃。是则诸佛菩提涅槃之果德，皆从迷返悟，修而后得，故曰永断无明，方成佛道。然修断之方，皆依圆觉自性之智光，还照寂灭清净之心体，故曰圆照清净觉相。以自性光明一照，则无明顿破，故曰永断，此实成佛之秘诀，顿悟顿证之妙门。为如来因地之法行。此经直指一心圆顿之旨，故首揭于此，为一经之宗趣，语义幽深，非浅识可了，故特发之。</p><p style="line-height:1.5em">　　云何无明。</p><p style="line-height:1.5em">　　此征释无明之体。将显圆照之功也，此征下释。</p><p style="line-height:1.5em">　　善男子，一切众生从无始来，种种颠倒，犹如迷人四方易处，妄认四大为自身相，六尘缘影为自心相。譬彼病目，见空中华及第二月，</p><p style="line-height:1.5em">　　此释无明之元也。谓众生本有法身，元无生死，今因最初一念不觉之无明，迷本来之佛性，起贪嗔痴，造种种业，妄取六趣之生死，故云种种颠倒。虽在往来生死之中，而法身湛然不动，故如人迷方，而方实不转也。所以迷者，以背法身，但认四大假合之幻身为己身。妄认攀缘六尘影子，妄想缘虑之心为真心。譬如病目，见空中华及第二月。病目喻无明，空华喻妄身，二月喻妄心，认妄失真，故云颠倒。</p><p style="line-height:1.5em">　　善男子，空实无华病者妄执，由妄执故，非唯惑此虚空自性，亦复迷彼实华生处。由此妄有，轮转生死，故名无明。</p><p style="line-height:1.5em">　　此喻示无明之体也。谓法身本无身心之相。如空本无华。今妄认四大为身，如执空华为实有，由妄执故，不唯迷本法身，故云惑此虚空自性，亦复不知妄身从无明有，故云迷彼实华生处。由此颠倒故，有轮转生死，此乃无明之体也。</p><p style="line-height:1.5em">　　善男子，此无明者，非实有体，如梦中人，梦时非无，及至于醒，了无所得，如众空华灭于虚空，不可说言有定灭处。何以故?无生处故，一切众生于无生中，妄见生灭，是故说名轮转生死。</p><p style="line-height:1.5em">　　此释无明体空，以明生死本来不有也。以生死乃迷中之颠倒，如梦中事，觉后即空。以生本无生，故灭亦无灭，故如空华无定灭处。</p><p style="line-height:1.5em">　　善男子，如来因地修圆觉者，知是空华即无轮转，亦无身心受彼生死，非作故无，本性无故。</p><p style="line-height:1.5em">　　此的示顿悟妙门，以显圆照之功，唯一知字也。谓诸佛因地修行，唯以圆觉自性光明，圆照自心寂灭之体，一念了知身心世界，如空中华，本来不有。则生死当下顿断，以身心本空，故无可受生死者。此非</p><p style="line-height:1.5em">　　如苗渐增长;禅那唯寂灭，如彼器中锽。</p><p style="line-height:1.5em">　　此颂三种行相。</p><p style="line-height:1.5em">　　三种妙法门，</p><p style="line-height:1.5em">　　皆是觉随顺，十方诸如来，</p><p style="line-height:1.5em">　　及诸大菩萨，因此得成道，</p><p style="line-height:1.5em">　　三事圆证故，名究竟涅槃。</p><p style="line-height:1.5em">　　于是辨音菩萨在大众中，即从座起，顶礼佛足，右绕三匝，长跪叉手而白佛言：</p><p style="line-height:1.5em">　　初进问威仪。</p><p style="line-height:1.5em">　　大悲世尊，如是法门甚为稀有，</p><p style="line-height:1.5em">　　庆赞。</p><p style="line-height:1.5em">　　世尊，此诸方便，一切菩萨于圆觉门，有几修习?</p><p style="line-height:1.5em">　　此正陈问意也。谓前佛说三观，未审菩萨所修，为一人具三，为三人各一，为同时，为次第。故请开示，以便修习也。</p><p style="line-height:1.5em">　　愿为大众及末世众生，方便开示，令悟实相。</p><p style="line-height:1.5em">　　此问所为也。</p><p style="line-height:1.5em">　　作是语已，五体投地，如是三请，终而复始。</p><p style="line-height:1.5em">　　三展虔诚。</p><p style="line-height:1.5em">　　尔时，世尊告辨音菩萨言“善哉善哉，善男子，汝等乃能为诸大众及末世众生，问于如来如是修习，汝今谛听，当为汝说。”</p><p style="line-height:1.5em">　　诫听许说。</p><p style="line-height:1.5em">　　时，辨音菩萨奉教欢喜，及诸大众默然而听。</p><p style="line-height:1.5em">　　伫听。</p><p style="line-height:1.5em">　　善男子，一切如来圆觉清净，本无修习及修习者，一切菩萨及末世众生，依于未觉，幻力修习，尔时便有二十五种清净定轮：</p><p style="line-height:1.5em">　　此总答问意也。圆觉净性，众生本具，不假修习，但今在迷中，以幻修幻，唯以幻力，故有二十五种之不同。盖三观一心，元无别异，第各随人意，要偏重所习，辗转而有二十五轮，非定有二十五种也，然二十五种，不出三观，单复圆修，而分差别。初单修三观。</p><p style="line-height:1.5em">　　若诸菩萨唯取极静，由静力故，永断烦恼，究竟成就，不起于座便入涅槃，此菩萨者，名单修奢摩他。</p><p style="line-height:1.5em">　　此单修空观也。然三谛本唯一境，故三观本乎一心，圆融该摄，举一即具三，言三体即一，所谓正偏兼带，故虽单修一观，必兼余二。虽不明说，义即全具。今言唯取极静，是以观空为主。有静力故，永断烦恼，则义该于假，以烦恼幻化，以静力断之，若究竟成就，圆证一心，则摄中也。故不起于座，便入涅槃。此单以圆修空观而入也。能做如是观，义方满足。标名应有悟净圆觉四字。译人略耳。</p><p style="line-height:1.5em">　　若诸菩萨唯观如幻，以佛力故，变化世界种种作用，备行菩萨清净妙行，于陀罗尼不失寂念及诸静慧，此菩萨者，名单修三摩钵提。</p><p style="line-height:1.5em">　　此单修假观也。佛力者，谓自性本具真如。佛性内熏之力，故发起种种变化作用，备修妙行，此依幻行，于陀罗尼不失寂念，则全体起用，兼摄一心。中道寂灭之体，而起空慧，照破无明，是以假摄中空也。</p><p style="line-height:1.5em">　　若诸菩萨唯灭诸幻，不取作用，独断烦恼，烦恼断尽便证实相，此菩萨者，名单修禅那。</p><p style="line-height:1.5em">　　此单修禅那中观也。唯灭诸幻，独断烦恼，乃摄假入中，烦恼断尽，便登实相，乃摄空入中。正遮照同时，以显中也。以唯灭断尽则双遮，独断便证双照。此上单修三观也。下复修二十一轮，每观领七，故二十一，初空观领七，先复二观二。初先空后假。。</p><p style="line-height:1.5em">　　若诸菩萨先取至静，以静慧心，照诸幻者，便于是中，起菩萨行，此菩萨者，名先修奢摩他，后修三摩钵提。</p><p style="line-height:1.5em">　　次先空后中。</p><p style="line-height:1.5em">　　若诸菩萨以静慧故，证至静性，便断烦恼，永出生死，此菩萨者，名先修奢摩他后修禅那。</p><p style="line-height:1.5em">　　即体之智，故云静慧。还照寂体，故云证至静性，便断烦恼，永出生死，因亡果丧，圆证一心。故为中道。</p><p style="line-height:1.5em">　　次复三观一，初先空次假后中。</p><p style="line-height:1.5em">　　若诸菩萨以寂静慧，复现幻力，种种变现，度诸众生，后断烦恼，而入寂灭，此菩萨者，名先修奢摩他，次修三摩钵提，后修禅那。</p><p style="line-height:1.5em">　　次先空次中后假。</p><p style="line-height:1.5em">　　若诸菩萨以至静力，断烦恼已，后起菩萨清净妙行，度诸众生，此菩萨者，名先修奢摩他，中修禅那，后修三摩钵提。</p><p style="line-height:1.5em">　　次齐修三观，有三。初先静，齐寂幻。</p><p style="line-height:1.5em">　　若诸菩萨以至静力，心断烦恼，复度众生，建立世界，此菩萨者，名先修奢摩他，齐修三摩钵提、禅那。</p><p style="line-height:1.5em">　　次先齐静幻，后寂。</p><p style="line-height:1.5em">　　若诸菩萨以至静力，资发变化，后断烦恼，此菩萨者，名齐修奢摩他、三摩钵提，后修禅那。</p><p style="line-height:1.5em">　　后齐静寂，后幻。</p><p style="line-height:1.5em">　　若诸菩萨以至静力，用资寂灭，后起作用，变化世界，此菩萨者，名齐修奢摩他、禅那，后修三摩钵提。</p><p style="line-height:1.5em">　　上静观七轮已竟，下幻观七轮。初先幻后静</p><p style="line-height:1.5em">　　若诸菩萨以变化力，种种随顺而取至静，此菩萨者，名先修三摩钵提，后修奢摩他。</p><p style="line-height:1.5em">　　次先幻后寂。</p><p style="line-height:1.5em">　　若诸菩萨以变化力，种种境界而取吉灭，此菩萨者，名先修三摩钵提，后修禅那。</p><p style="line-height:1.5em">　　上复二，后复三。初先幻，次静，后寂。</p><p style="line-height:1.5em">　　若诸菩萨以变化力，而作佛事，安住寂静而断烦恼，此菩萨者，名先修三摩钵提，中修奢摩他，后修禅那。</p><p style="line-height:1.5em">　　次先幻，次寂，后静。</p><p style="line-height:1.5em">　　若诸菩萨以变化力，无碍作用，断烦恼故，安住至静，此菩萨者，名先修三摩钵提，中修禅那，后修奢摩他。</p><p style="line-height:1.5em">　　初先幻，齐静寂。</p><p style="line-height:1.5em">　　若诸菩萨以变化力，方便作用，至静寂灭二俱随顺，此菩萨者，名先修三摩钵提，齐修奢摩他、禅那。</p><p style="line-height:1.5em">　　次齐幻静，后寂。</p><p style="line-height:1.5em">　　若诸菩萨以变化力，种种作用，资于至静后断烦恼，此菩萨者，名齐修三摩钵提、奢摩他，后修禅那。</p><p style="line-height:1.5em">　　后齐幻寂，后静。</p><p style="line-height:1.5em">　　若诸菩萨以变化力，资于寂灭，后住清净无作静虑，此菩萨者，名齐修三摩钵提、禅那，后修奢摩他。</p><p style="line-height:1.5em">　　三寂观领七。复二有二。先寂后静。</p><p style="line-height:1.5em">　　若诸菩萨以寂灭力，而起至静，住于清净，此菩萨者，名先修禅那后修奢摩他。</p><p style="line-height:1.5em">　　次先寂后幻。</p><p style="line-height:1.5em">　　若诸菩萨以寂灭力而起作用，于一切境寂用随顺，此菩萨者，名先修禅那，后修三摩钵提。</p><p style="line-height:1.5em">　　次复三有二。初先寂，次静，后幻。</p><p style="line-height:1.5em">　　若诸菩萨以寂灭力，种种自性，安于静虑，后起变化，此菩萨者，名先修禅那，中修奢摩他，后修三摩钵提。</p><p style="line-height:1.5em">　　次先寂，次幻，后静。</p><p style="line-height:1.5em">　　若诸菩萨以寂灭力，无作自性，起于作用，清净境界，归于静虑，此菩萨者，名先修禅那，中修三摩钵提，后修奢摩他。</p><p style="line-height:1.5em">　　后齐三有三。初先寂，齐静幻。</p><p style="line-height:1.5em">　　若诸菩萨以寂灭力，种种清净，而住静虑，起于变化，此菩萨者，名先修禅那，齐修奢摩他、三摩钵提。</p><p style="line-height:1.5em">　　次齐寂静，后幻。</p><p style="line-height:1.5em">　　若诸菩萨以寂灭力，资于至静，而起变化，此菩萨者，名齐修禅那、奢摩他，后修三摩钵提。</p><p style="line-height:1.5em">　　后齐寂幻，后静。</p><p style="line-height:1.5em">　　若诸菩萨以寂灭力，资于变化，而起至静清明境慧，此菩萨者，名齐修禅那、三摩钵提，后修奢摩他。</p><p style="line-height:1.5em">　　后圆修三观。</p><p style="line-height:1.5em">　　若诸菩萨以圆觉慧，圆合一切，于诸性相，无离觉性，此者，名为圆修三种自性，清净随顺。</p><p style="line-height:1.5em">　　此圆修三观。乃三观一心，一念具足。即初云圆照清净觉相，圆觉圆合，即圆照一切，则该十法界，于诸性相，无离觉性，即清净觉相。诸佛本起因地，唯一心圆照法界，以为妙行。故二十五轮，究竟归极于此意，显此一观，以为圆修其二十四，皆随根耳。</p><p style="line-height:1.5em">　　善男子，是名菩萨二十五轮，一切菩萨修行如是。若诸菩萨及末世众生，依此轮者，当持梵行，寂静思惟，求哀忏悔，经三七日，于二十五轮，各安标记，至心求哀，随手结取，依结开示，便知顿渐，一念疑悔，即不成就。</p><p style="line-height:1.5em">　　此总结劝修也。当持梵行者，所谓因戒生定，即楞严三种渐次，乃入禅之基本也。寂静思惟忏悔，即观罪性空，所谓若欲忏悔者，端坐念实相也。求哀结标，以验根之顿渐，乃请诸圣神力加持，起决定信耳。</p><p style="line-height:1.5em">　　尔时，世尊欲重宣此义，而说偈言：“</p><p style="line-height:1.5em">　　辨音汝当知，一切诸菩萨，</p><p style="line-height:1.5em">　　无碍清净觉，皆依禅定生，</p><p style="line-height:1.5em">　　所谓奢摩他，三摩提禅那，</p><p style="line-height:1.5em">　　三法渐次修，有二十五种，</p><p style="line-height:1.5em">　　十方诸如来，三世修行者，</p><p style="line-height:1.5em">　　无不因此法，而得成菩提，</p><p style="line-height:1.5em">　　唯除顿觉人，并法不随顺。</p><p style="line-height:1.5em">　　二十五轮皆菩萨因行，颂言十方如来，意约所趣之果，此正如来因地法行也。顿觉人则不须渐次。法不随顺者，乃阐提不信之人，则渐亦不能入矣。</p><p style="line-height:1.5em">　　一切诸菩萨，及末世众生，</p><p style="line-height:1.5em">　　常当持此轮，随顺勤修习，</p><p style="line-height:1.5em">　　依佛大悲力，不久证涅槃。</p><p style="line-height:1.5em">　　于是净诸业障菩萨在大众中，即从座起，顶礼佛足，右绕三匝，长跪叉手而白佛言：</p><p style="line-height:1.5em">　　问法威仪。</p><p style="line-height:1.5em">　　大悲世尊，为我等辈广说如是不思议事，一切如来因地行相，令诸大众得未曾有，亲见调御，历恒沙劫勤苦境界，一切功用，犹如一念，我等菩萨，深自庆慰。</p><p style="line-height:1.5em">　　此庆所闻也。谓从一心，建诸定轮，乃诸如来因地行相。劝苦境界，一念具足，故深自庆也。</p><p style="line-height:1.5em">　　世尊，若此觉性，本性清净，因何染污使众生迷闷不入?</p><p style="line-height:1.5em">　　此正问也。上章佛说一切如来圆觉清净，本无修习。然清净则本来无染，今因何有染污，更假修耶。</p><p style="line-height:1.5em">　　唯愿如来广为我等，开悟法性，令此大众及末世众生，作将来眼。</p><p style="line-height:1.5em">　　此请意也。</p><p style="line-height:1.5em">　　说是语已，五体投地，如是三请终而复始。</p><p style="line-height:1.5em">　　求法恳诚。</p><p style="line-height:1.5em">　　尔时，世尊告净诸业障菩萨言：“善哉善哉，善男子，汝等乃能为诸大众及末世众生，咨问如来如是方便，汝今谛听，当为汝说。”</p><p style="line-height:1.5em">　　赞许。</p><p style="line-height:1.5em">　　时，净诸业障菩萨奉教欢喜，及诸大众默然而听。</p><p style="line-height:1.5em">　　默伫。</p><p style="line-height:1.5em">　　善男子，一切众生从无始来，妄想执有我人众生及与寿命，认四颠倒，实为我体，由此便生憎爱二境，于虚妄体重执虚妄，贰妄相依，生妄业道有妄业故，妄见流转，厌流转者，妄见涅槃，</p><p style="line-height:1.5em">　　此正答染污所以也。一切众生，从无始来，妄想执有我人等者，正初所云，妄认四大为自身相，六尘缘影为自心相者也。由诸众生最初不觉，迷本法身，故妄认五蕴幻妄身心，为实我体，故名我相。计我辗转趣于余趣，故名人相。计我盛衰苦乐，变异相续，为众生相。计有一期命根不断，为寿者相。以不达无我，执妄为真，故云颠倒。然执虚妄为我，已是颠倒，且于此妄我，起憎爱之心，故云重执虚妄，此起惑也。心境二妄相依，造种种业，故云生妄业道，此造业也。故有妄业，必受苦报。流转生死，此苦果也。惑业苦三，皆因妄认我执，以取三界轮回，故云流转。此分段生死也。若二乘人，厌生死苦，断烦恼集，出三界外，复妄见涅槃，以取变异生死之苦，皆由执我之故也。故云由此便生等。然此四相，有迷识迷智粗细之分。粗者迷识，乃凡夫妄认五蕴为我妄生憎爱，乃金刚经前半所明者是也。细者迷智，乃一切圣贤，妄有证得，能所未忘，即此细所说，乃金刚经后半所明者是也。此中粗细二种我执，正属俱生。此经众生，意该九界，此中先举凡夫之四相，以显三乘之四相。以凡夫四相，由憎爱而有，三乘四相，有证取而有，以证取发于爱根种子，故凡圣双举。</p><p style="line-height:1.5em">　　由此不能入清净觉，非觉违拒诸能入者，有诸能入，非觉入故，是故动念及与息念，皆归迷闷。</p><p style="line-height:1.5em">　　此正答不能入觉之所以也。由上所说，妄执我故，染污真性，由此不能入清净觉，盖非觉性违拒不容入也，以执我能入之觉，故云有诸能入，非觉入觉耳。若以觉入觉，则如空合空，又何拒之有。以我执未忘，故凡夫动念，二乘息念，皆归迷闷。下重征释迷闷之本。</p><p style="line-height:1.5em">　　何以故?由有无始本起无明，为己主宰，</p><p style="line-height:1.5em">　　此征释迷闷之根本也。本起无明，谓最初一念不觉，生相无明也。法身无我，由一念无明，迷本法身，成陀那识，为我相根本，自此皆是无明用事，故云为己主宰。我者主宰义，谓从无始至今，一向皆是无明主宰，是为我相，自等觉已，还未破生相无明。异熟未空，皆属我相。然此我相，与诸教所说不同，后文自明。</p><p style="line-height:1.5em">　　一切众生，生无慧目，身心等性，皆是无明。譬如有人，不自断命，</p><p style="line-height:1.5em">　　此重释无始无明，至今难断之所以也。谓全体无明，变成五蕴身心，然此根本无明，非根本智照不能破，以诸众生，从来未逢知识，开发慧眼照破，岂有无明能断无明之理耶。故云譬如有人，不自断命。</p><p style="line-height:1.5em">　　是故当知。有爱我者。我与随顺，非随顺者，便生憎怨，为憎爱心，养无明故，相续求道，皆不成就。</p><p style="line-height:1.5em">　　此序无明相续，长劫之所以也。谓此无明相续，长劫而难断者，以有憎爱二惑，以滋养之也。以执我故，则偏爱我。若有爱我者，则更增长我之爱见;若违我者，必生憎怨，然憎怨亦从爱起，以不顺其爱，故憎怨耳。以此憎怨资熏无明种子，发起现行，故劫劫生生，爱憎未断，故无明日厚，所以相续长劫生死耳。今以爱憎之心，而求佛道，岂有成道之理耶。故云皆不成就。下示相。</p><p style="line-height:1.5em">　　善男子，云何我相?谓诸众生，心所证者。</p><p style="line-height:1.5em">　　此正示我相之体也。此我等四相，旧解都分粗细，今详佛意，指无始无明，为己主宰，是为我体，是则四相单约生相无明。今以观照研穷，对待未忘，辗转有四。原非粗细之分也。何以明之，谓妙性圆明，本无能所，良由最初一念，障此妙性，失其本明，故名无明。自尔以来，一向皆是无明为己主宰，而为我体。今以始觉观照，欲证圆觉，未能圆合，中间皆因根本无明，而为障碍。故对待未忘，即此所对所证者，乃是无明，非觉性也。故云心所证者，乃我相也。按此始起无明为我，岂有粗细之分耶。永嘉一念中五阴正此意耳。智者请深观之。下以喻明。</p><p style="line-height:1.5em">　　善男子，譬如有人百骸调适，忽忘我身。四肢弦缓，摄养乖方，微加针艾，则知有我，是故证取方现我体。</p><p style="line-height:1.5em">　　此以喻明我相也。谓众生向以无明用事，不知有我，任运而已，故如人调适忘身。今以观照研穷，方显无明之体。故如人针艾，知有我身也。以观心所取证者，乃是无明，非觉性也，故云取证乃现我体。前佛明言，无始无明，为己主宰，乃的指根本无明为我，岂可以粗惑目之也。下结指。</p><p style="line-height:1.5em">　　善男子，其心乃至证于如来，毕竟了知清净涅槃，皆是我相，</p><p style="line-height:1.5em">　　此结指我相根本也。意谓不独三贤十圣之所证者为我，乃至证于如来究竟涅槃，若一念证性未忘，乃生相无明未破，正是我相根本。云门云，法身亦有两般痴。得到法身边，若法执不忘，己见犹存，亦是病。问曰：三乘教中，说俱生我执，七地已破其八地。后乃俱生法执，破此法执，即入妙觉。今经等觉后心犹未破我相，何相悬若此耶。答曰：然，我法二执，总属一我，谓我之我，我之法。然俱生法执，正是我所执之法，故法亦名我，以异熟未空故，但约证取为我耳。此经不同诸说，以四相总属一我，故云皆是我相。</p><p style="line-height:1.5em">　　善男子，云何人相?谓诸众生，心悟证者。善男子，悟有我者，不复认我，所悟非我，悟亦如是，悟已超过一切证者，悉为人相。</p><p style="line-height:1.5em">　　此示人相也。谓前所证者是我，则不复认我。若存我能悟之心，即为人相，以约对我为人，非他人也。</p><p style="line-height:1.5em">　　善男子，其心乃至圆悟涅槃，俱是我者，心存少悟，备殚证理，皆名人相。</p><p style="line-height:1.5em">　　此释人相也。谓纵然悟得涅槃是我，不自证取，即此能悟之心，皆名人相。殚，尽也，谓了悟涅槃极尽之理为我，若存丝毫悟心未忘，即名人相。</p><p style="line-height:1.5em">　　善男子，云何众生相?谓诸众生，心自证悟所不及者。</p><p style="line-height:1.5em">　　此示众生相也。谓觉前证悟，二皆是妄。即此觉了之心，名众生相。以此觉了之心，非证悟之可及者，以见有证悟之可离，故名众生相。</p><p style="line-height:1.5em">　　善男子，譬如有人作如是言：‘我是众生，则知彼人说众生者，非我非彼，云何非我?我是众生，则非是我，云何非彼?我是众生，非彼我故。’</p><p style="line-height:1.5em">　　此借明众生相也。以凡夫之众生相，乃计我所感苦乐，变异相续，为众生相。今圣人但以了悟证取，两忘能所，只存能了之心，为众生相，以不属能所故。借世人彼此之语，以喻明之，谓言我是众生，故非我非彼。</p><p style="line-height:1.5em">　　善男子，但诸众生了证了悟，皆为我人，而我人相所不及者，存有所了，名众生相。</p><p style="line-height:1.5em">　　此正示其相。谓了前证悟，二皆不及，只此了心不忘，为众生相耳。</p><p style="line-height:1.5em">　　善男子，云何寿命相?谓诸众生，心照清净，觉所了者，一切业智所不自见，犹如命根。</p><p style="line-height:1.5em">　　此示寿命相也。谓前能了之心为众生相。今观智增明，照此了心，亦不可得，唯一清净觉体，所谓觉心源，故名究竟觉。到此境智俱泯，一切俱离，谓以即心之智，还照寂灭之体，境智一如。如眼不见眼，故云一切业智所不自见。以返妄归真，至法身极则处。但守住寂灭不能转位回机。所谓抱守竿头，静沉死水，宗门名为尊贵堕，即此堕处，不能超越，故犹如命根，为寿命相。语云：百尺竿头坐的人，虽然得入未为真，百尺竿头重进步，大千世界现全身。故以坐守玄微，命根不断。前云不住生死，不住涅槃，此正住涅槃相耳。</p><p style="line-height:1.5em">　　善男子，若心照见一切觉者，皆为尘垢，觉所觉者，不离尘故，如汤消冰，无别有冰，知冰消者，存我觉我，亦复如是。</p><p style="line-height:1.5em">　　此直示妄源也。一切觉者，前三相也。谓心照清净觉，前三相皆为尘垢。即此觉心，亦未离尘。然以真照妄，妄即是真，故如汤消冰，冰即是汤。今存我觉，我则如冰。知冰以不能自遣，如不自断命，所以为寿者相也。下明我为法障。</p><p style="line-height:1.5em">　　善男子，末世众生不了四相，虽经多劫，勤苦修道，终不能成一切圣果，是故名为正法末世。</p><p style="line-height:1.5em">　　此明我为法障道之本也。谓末世众生，若不了此四相，纵多劫勤苦，终不能成圣果，以执我见而修故也。正法末世，谓末世众生，幸遇此圆教法门，可为正法。若错乱修习，与不修等，故无行证，所以为末法也。释迦法中，正法一千年，教理行果，四法皆全。像法一千年，有教理行，而证果者少。末法一万年，但有教理，而无行证。今教理虽存，而徒劳无益者多矣。下有三征，三释。此久修无证之义。</p><p style="line-height:1.5em">　　何以故?</p><p style="line-height:1.5em">　　此征何故久修无证耶。下释。</p><p style="line-height:1.5em">　　认一切我为涅槃故，有证有悟名成就故。譬如有人，认贼为子，其家财宝，终不成就。</p><p style="line-height:1.5em">　　释义谓所以久修不证者，以认一切我为涅槃故，以证悟未忘，得少为足故。言认一切我者，谓凡所修行，皆依我见，将此我见，以为涅槃，故终不成就耳。认贼为子，喻终不成就。</p><p style="line-height:1.5em">　　何以故?</p><p style="line-height:1.5em">　　此征何故认我便妨于道耶。</p><p style="line-height:1.5em">　　有爱我者，亦爱涅槃，伏我爱根，为涅槃相，有憎我者，亦憎生死，不知爱根，真生死故，别憎生死，名不解脱。</p><p style="line-height:1.5em">　　释义所以认我妨道者，以我为爱憎之根本故也。谓凡执我者必爱我，今以我爱而求涅槃，则涅槃但资爱根，非真涅槃也。故云伏我爱根为涅槃相，故非真也。凡不顺我爱者，必起憎心，以有憎我者，亦憎生死。然此憎心，本从爱起，不知此爱，真生死本。故今修行人，不知断己爱根，而别憎生死，迷之甚也，故不解脱。然说认妨道者，以爱资爱故也。</p><p style="line-height:1.5em">　　云何当知，法不解脱?</p><p style="line-height:1.5em">　　此征云何当知爱涅槃者，本解脱法，何以返不解脱耶。</p><p style="line-height:1.5em">　　善男子，末世众生习菩提者，以己微证，为自清净，犹未能尽我相根本。</p><p style="line-height:1.5em">　　释义所以于涅槃法不解脱者，以执我而求。以取微证，便自以为清净。得少为足，未尽我相根本，故不解脱耳。</p><p style="line-height:1.5em">　　若复有人，赞叹彼法，即生欢喜，便欲济度，若复诽谤彼所得者，便生嗔恨，则知我相坚固执持，潜浮藏识，游戏诸根，曾不间断。</p><p style="line-height:1.5em">　　此以违顺二境，以验我相未忘也。言修行人自谓以得涅槃法矣，假若有人赞叹彼法，则生欢喜;诽谤彼法，则生嗔恨。然涅槃乃空法也，何有喜怒于其间。今闻赞诽而生喜怒，即此喜怒，本于我相，非涅槃也。以此验知其人我相坚固执持，以此种子潜伏藏识，遇境激发现行，则游戏诸根，曾不间断。以此求道，云何而得解脱耶。</p><p style="line-height:1.5em">　　善男子，彼修道者不除我相，是故不能入清净觉。</p><p style="line-height:1.5em">　　此总结执我求道之过也。下翻显病源。</p><p style="line-height:1.5em">　　善男子，若知我空，无毁我者，有我说法，我未断故，众生寿命，亦复如是。</p><p style="line-height:1.5em">　　此以法验病，翻显我相未忘也。然涅槃乃空法也，若果证涅槃，则我相必空，我相若空，则何有赞毁哉。今因赞毁其法，而生喜怒，正是我相未断。若我相未断，则人及众生寿命四相，居然全在，如此正是众生病根，又岂可为得涅槃耶。下正示病源。</p><p style="line-height:1.5em">　　善男子，末世众生，说病为法，是故名为可怜愍者，虽勤精进，增益诸病，是故不能入清净觉。</p><p style="line-height:1.5em">　　此正示病源也。谓末世修行之人，未断我相，以认我为法，故所说者，乃说其我相之病，非说涅槃之法也。故云说病为法。以此之故，虽精进修行，但增益诸病，故不能入清净觉耳，是故名为可怜愍者。下示执病之过。</p><p style="line-height:1.5em">　　善男子，末世众生不了四相，以如来解及所行处，为自修行，终不成就。</p><p style="line-height:1.5em">　　此示执病为法之过也。谓修行之人，不了四相，但以如来解行，回为己有，非己亲证。故终不成就。</p><p style="line-height:1.5em">　　或有众生，未得谓得，未证谓证，见胜进者，心生嫉妒，由彼众生未断我见，是故不能入清净觉。</p><p style="line-height:1.5em">　　此示执病之过，必堕增上慢人也。其实未得未证而自谓为证为得。少得为足，故为增上慢人。乃是我爱未断者。何以知之?但于见胜进者，心生嫉妒，然此嫉妒之心，发于我爱，故知此人，乃未断我爱者。是故不能入清净觉。此甚言我爱为病根也。下诫防过。</p><p style="line-height:1.5em">　　善男子，末世众生希望成道，无令求悟，惟益多闻增长我见，</p><p style="line-height:1.5em">　　此深诫防过也。谓上执病为法之人，所以四相未除者，只是将心待悟一事，为病根耳。苟有待悟之心。则必广求经教，执相似语，回为己解，故此但只增益多闻，增长我见，非真修也。末法志道之士，可不惧哉。</p><p style="line-height:1.5em">　　但当精进降伏烦恼，起大勇猛，未得令得，未断令断，贪嗔爱慢谄曲嫉妒，对境不生，彼我恩爱，一切寂灭，佛说是人，渐次成就，求善知识，不堕邪见，</p><p style="line-height:1.5em">　　此劝真修也。真修之士，不必将心待悟，亦不必广求多闻，只当降伏烦恼为第一行，亦不可得少为足。其未得涅槃，必志得之，其于未断烦恼，绝欲断之。但历境验心，若贪嗔爱慢一切烦恼，对境果然不生否。至若彼我恩爱，果然一切寂灭否。如此自验其心，即如古德云，学道不必将心求悟，但于一切烦恼境界上透得过，便是悟处。故佛说，此人渐次可以成就。虽然如是，更要求善知识抉择，邪正分明，亦不堕于邪见。如此修行，方有少分相应耳。学者可不勉哉。</p><p style="line-height:1.5em">　　若有所求，别生憎爱，则不能入清净觉海。</p><p style="line-height:1.5em">　　此重勉真修，诫令离过也。谓必如上所说，乃是真修。若舍此外，别起欣厌取舍憎爱之心，则毕竟不能入清净觉矣。</p><p style="line-height:1.5em">　　尔时，世尊欲重宣此义，而说偈言：“</p><p style="line-height:1.5em">　　净业汝当知，一切诸众生，</p><p style="line-height:1.5em">　　皆由执我爱，无始妄流转，</p><p style="line-height:1.5em">　　未除四种相，不得成菩提，</p><p style="line-height:1.5em">　　爱憎生于心，谄曲存诸念，</p><p style="line-height:1.5em">　　是故多迷闷，不能入觉城，</p><p style="line-height:1.5em">　　城喻涅槃，谓此涅槃，魔外不能侵，万德之所聚，众圣之所归，万行之所入。故喻如城。</p><p style="line-height:1.5em">　　若能归吾刹，先去贪嗔疑，</p><p style="line-height:1.5em">　　法爱不存心，渐次可成就，</p><p style="line-height:1.5em">　　我身本不有，憎爱何由生，</p><p style="line-height:1.5em">　　此人求善友，终不堕邪见，</p><p style="line-height:1.5em">　　所求别生心，究竟非成就?”</p><p style="line-height:1.5em">　　刹乃世界之都称，亦取喻涅槃。心爱涅槃，故示法爱。余颂可知。</p><p style="line-height:1.5em">　　于是普觉菩萨在大众中，即从座起，顶礼佛足，右绕三匝，长跪叉手而白佛言：</p><p style="line-height:1.5em">　　进问威仪。</p><p style="line-height:1.5em">　　“大悲世尊，快说禅病，令诸大众，得未曾有，心意荡然，获大安隐。”</p><p style="line-height:1.5em">　　赞谢。</p><p style="line-height:1.5em">　　“世尊，末世众生去佛渐远，贤圣隐伏，邪法增炽，使诸众生求何等人?依何等法?行何等行?除去何病?云何发心?令彼群盲不堕邪见?”</p><p style="line-height:1.5em">　　此正陈所问也。此问有五：一、问求何等人;下答求善知识。二、问依何等法。三、问依何等行。四、问除去何病。此三总答，依所证法，应离四病。五、问云何发心，未后发广大等心。下文俱明。</p><p style="line-height:1.5em">　　作是语已，五体投地，如是三请，终而复始。</p><p style="line-height:1.5em">　　三展虔诚。</p><p style="line-height:1.5em">　　尔时，世尊告普觉菩萨言：“善哉善哉，善男子，汝等乃能，咨问如来，如是修行，能施末世一切众生无畏道眼，令彼众生得成圣道，汝今谛听，当为汝说。”</p><p style="line-height:1.5em">　　赞许诫听。</p><p style="line-height:1.5em">　　时，普觉菩萨奉教欢喜，及诸大众，默然而听。</p><p style="line-height:1.5em">　　伫听。下答有五，初答求人。</p><p style="line-height:1.5em">　　“善男子，末世众生，将发大心，求善知识，欲修行者，当求一切正知见人，心不住相，不著声闻缘觉境界，虽现尘劳，心恒清净，示有诸过，赞叹梵行，不令众生入不律仪，求如是人，即得成就阿耨多罗三藐三菩提。”</p><p style="line-height:1.5em">　　此答求何等人也。善知识谓善知众生根器，应机说法，知病说药，令得安隐也。正知见人，即心不住相，不著二乘之行者。虽现尘劳等六句，言善知识之行也。菩萨居尘不染，故云心恒清净。以同事摄，故云示有诸过。先以欲钩牵，后令入佛智，故云不令众生入不律仪。求如是人，即得成就无上正道也。</p><p style="line-height:1.5em">　　“末世众生，见如是人，应当供养，不惜身命，彼善知识，四威仪中，常现清净，乃至示现种种过患，心无憍慢，况复搏财妻子眷属。若善男子，于彼善友，不起恶念，即能究竟成就正觉，心华发明，照十方刹。”</p><p style="line-height:1.5em">　　此教承事知识之法范也。不惜身命，如雪山舍身，常啼破骨，乃至身为床座等，四仪常现清净者，乃善知识之顺行也。固当尽命承事，即有逆行，示现贪嗔痴等，如婆须密女无厌足王之类，亦不敢起憍慢心，况复搏财等耶。搏乃搏食，财乃财宝，意谓内现贪嗔，尚不敢慢，何况身外搏食财宝妻子眷属。乃人道之常。如净名之类，又岂可慢之耶。若修行者，于彼逆行知识，不起恶念，所谓依法不依人，即能究竟成就也。永断疑根，直心正念，故得心花发明，照十方刹。下答所依法。</p><p style="line-height:1.5em">　　“善男子，彼善知识所证妙法，应离四病，云何四病?”</p><p style="line-height:1.5em">　　此答所依法，意在择师，乃求正知见人也。修行依法，法必依师，故在所择正知见人，乃可依也。如何得知是正知见人?但于法验之，若所说法心住相者，则为法病，若离法病，则知见自正，故从上诸祖，拈情去缚，曾无实法缚人，是为不住相者，若此乃可依也。</p><p style="line-height:1.5em">　　“一者作病，若复有人，作如是言：‘我于本心，作种种行。’欲求圆觉，彼圆觉性，非作得故，说名为病。”</p><p style="line-height:1.5em">　　此征释四病之相。一作病也。然作为病者，以圆觉之性，天然本具，不假作为，今以有作之修，而求圆觉妙性。且此妙性，岂作为而可求耶，故说为病。若复有人，作如是言者，假若彼知识，自作此言也。</p><p style="line-height:1.5em">　　“二者任病，若复有人，作如是言：‘我等今者，不断生死，不求涅槃，涅槃生死，无起灭念，任彼一切，随诸法性。’欲求圆觉，彼圆觉性，非任有故，说名为病。”</p><p style="line-height:1.5em">　　此示任病也。然此任病，乃狂解之人，悠悠任性，纵放身心，自谓无物无碍，得大解脱，返借口本无生死可断，本无涅槃可证，以为放逸之资，非真知见善知识也。若依此等之人，则堕狂妄，故说任性为病也。</p><p style="line-height:1.5em">　　“三者止病，若复有人，作如是言：‘我今自心永息诸念，得一切性寂然平等，’欲求圆觉，彼圆觉性，非止合故，说名为病。”</p><p style="line-height:1.5em">　　此示止病也。然圆觉普照，大用无方，岂可以永熄诸念，耽著枯寂之行，以求之耶。以圆觉妙性，非止可合，故说为病也。</p><p style="line-height:1.5em">　　“四者灭病，若复有人，作如是言：‘我今永断一切烦恼，身心毕竟空无所有，何况根尘虚妄境界，一切永寂欲求圆觉，彼圆觉性，非寂相故，说名为病。’”</p><p style="line-height:1.5em">　　此示灭病也。觉性圆满，随缘应现，寂而常照，今以毕竟空无所有，则几沦断灭，以永寂灭而求圆觉，久则下沉无想，则堕二乘，故说为病耳。</p><p style="line-height:1.5em">　　“离四病者，则知清净，作是观者，名为正观，若他观者，名为邪观。”</p><p style="line-height:1.5em">　　此结示正观也。初云圆照清净觉相，以圆觉妙性，本不属于作止任灭，今离此四，则自性圆明，不无欠缺，故云清净。然作止等四，皆属修行功用，今说为病者，以在未悟门头，此四皆药，今就圆觉自性言之，本自天然，不假功用，故说为病耳。古德云，修行即不无，染污即不得。所谓但形文采，即属染污。故离此四，则名清净。作是观者，乃约法观人，非观智也。谓观离病之人，乃不住相，为正知见人，方取为师，可依之也。</p><p style="line-height:1.5em">　　“善男子，末世众生欲修行者，应当尽命供养善友，事善知识，彼善知识，欲来亲近，应断憍慢，若复远离，应断嗔恨，现逆顺境，犹如虚空，了知身心毕竟平等，与诸众生同体无异，如是修行，方入圆觉。”</p><p style="line-height:1.5em">　　此答修何等行也。此中修行，不说六度万行，但只事善知识，断憍慢心一行为本，即如善财童子，一生圆旷劫之果，唯以参善知识一事，即得圆满无量法门，所谓依善知识，教不生二念，故观合离逆顺之境，犹如虚空。且了知身心，与众生平等，此无人我相，乃受道之器也。以此心此行，反与圆觉法体相应，故能入耳。</p><p style="line-height:1.5em">　　“善男子，末世众生不得成道，由有无始自他憎爱一切种子，故未解脱，若复有人观彼怨家，如己父母，心无有二，即除诸病，于诸法中，自他憎爱亦复如是。”</p><p style="line-height:1.5em">　　此答除去何病也。众生所以流转生死者，以有无始无明爱憎种子，为障道之病根，故虽修行，未得解脱。今事善知识，不起憍慢嗔恨之心，则折伏现行，了知自己身心，与众生平等，则了无人我，爱憎种子自伏。至若视怨如亲，则爱憎种子自断，而障道之病自断，故云即除诸病。此正除病之妙药也。</p><p style="line-height:1.5em">　　“善男子，末世众生欲求圆觉，应当发心，作如是言：‘尽于虚空，一切众生，我皆令入究竟圆觉，于圆觉中，无取觉者，除彼我人一切诸相。’如是发心，不堕邪见。”</p><p style="line-height:1.5em">　　此答发何等心也。般若弥勒颂云，广大第一常，其心不颠倒。此言尽空一切众生广大心也。皆入究竟圆觉第一心也。于圆觉中，无取觉者，常心也。除彼我人一切诸相，即除四病，不颠倒心也。凡诸行人，亲师授法修行之要，无由此者。舍此即堕邪见矣。故云如是不堕。</p><p style="line-height:1.5em">　　尔时，世尊欲重宣此义，而说偈言：“</p><p style="line-height:1.5em">　　普觉汝当知，末世诸众生，</p><p style="line-height:1.5em">　　欲求善知识，应当求正见，</p><p style="line-height:1.5em">　　心远二乘者，</p><p style="line-height:1.5em">　　此颂求师。</p><p style="line-height:1.5em">　　法中除四病，谓作止任灭。</p><p style="line-height:1.5em">　　此颂依法去病。</p><p style="line-height:1.5em">　　亲近无憍慢，远离无嗔恨，</p><p style="line-height:1.5em">　　见种种境界，</p><p style="line-height:1.5em">　　心当生稀有，还如佛出世，</p><p style="line-height:1.5em">　　不犯非律仪，戒根永清净，</p><p style="line-height:1.5em">　　此颂修行。不犯非律仪二句，长行言，在师示现有过，不令众生入不律仪。此中正言弟子事师，倘见逆行，不得随之，便犯非律，必以戒根清净，而为正行。旧解为追颂求师中文，非本指也。</p><p style="line-height:1.5em">　　度一切众生，究竟入圆觉，</p><p style="line-height:1.5em">　　无彼我人相，当依正智慧，</p><p style="line-height:1.5em">　　便得超邪见，证觉般涅槃。”</p><p style="line-height:1.5em">　　此颂发心也。五句颂四心因行，末句显果证。</p><p style="line-height:1.5em">　　于是圆觉菩萨在大众中，即从座起，顶礼佛足，右绕三匝，长跪叉手而白佛言：</p><p style="line-height:1.5em">　　进问威仪。</p><p style="line-height:1.5em">　　“大悲世尊，为我等辈，广说净觉种种方便，令末世众生，有大增益。”</p><p style="line-height:1.5em">　　庆前所闻。</p><p style="line-height:1.5em">　　“世尊，我等今者已得开悟，若佛灭后，末世众生未得悟者，云何安居，修此圆觉清净境界?此圆觉中，三种净观，以何为首?唯愿大悲，为诸大众，及末世众生，施大饶益。”</p><p style="line-height:1.5em">　　正陈请词，以何为首，即最初方便也。</p><p style="line-height:1.5em">　　作是语已，五体投地，如是三请，终而复始。</p><p style="line-height:1.5em">　　三展虔诚。</p><p style="line-height:1.5em">　　尔时，世尊告圆觉菩萨言：“善哉善哉，善男子，汝等乃能问于如来如是方便，以大饶益施诸众生，汝今谛听，当为汝说。”</p><p style="line-height:1.5em">　　许说诫听。</p><p style="line-height:1.5em">　　时，圆觉菩萨奉教欢喜，及诸大众默然而听。</p><p style="line-height:1.5em">　　默伫。</p><p style="line-height:1.5em">　　“善男子、一切众生，若佛住世，若佛灭后，若法末时，有诸众生具大乘性，信佛秘密大圆觉心，欲修行者，若在伽蓝，安处徒众，有缘事故，随分思察，如我已说，”</p><p style="line-height:1.5em">　　此下正答所请也。性谓种性，犹根器也。以圆觉乃秘密妙心，非上根人不能修习，故许具大乘根性者可修也。意谓若无外缘，则当安居伽蓝，与众同修，若有外缘，不能安居者，则当随分思察也。已说者，如前当观此身等。</p><p style="line-height:1.5em">　　若复无有它事因缘。即建道场，当立期限，若立长期，百二十日，中期百日，下期八十日安置净居。</p><p style="line-height:1.5em">　　此教结制规则也。意谓苟无外缘，必以安居为上，易入道也。三期随意长短，元无一定，但取克期进道耳。</p><p style="line-height:1.5em">　　“若佛现在，当正思惟，若佛灭后，施设形像，心存目想，生正忆念，还同如来常住之日，悬诸旛华，经三七日，稽首十方诸佛名字，求哀忏悔，遇善境界，得心轻安，过三七日，一向摄念。”</p><p style="line-height:1.5em">　　此教安居进修之法则也。若如来在世，则当正思惟佛，若佛灭后，则当设像观佛法身，故云还同常住。悬诸幡华，广如楞严坛场，今此中至简，故但举幡华。言忏悔得善境界者，谓见光睹瑞感梦等。乃灭罪之相也。一向摄念，则修止观，应如二十五轮，各安标记，结取单复圆修，乃正行也。</p><p style="line-height:1.5em">　　“若经夏首，三月安居，当为清净，菩萨住止，心离声闻，不假徒众，”</p><p style="line-height:1.5em">　　此言入期之法。言菩萨住止，意拣小乘之众也。前言三期，乃克定期限，今结安居，乃入期之法。西域佛制，三月安居，通名结夏。今言夏首，乃入期之初也。律制，当结制时，必先集众，布萨作法，然后安居，多小乘人。今言菩萨住止者，谓不同彼小乘多众，但随一类，修观行菩萨自便，不必念彼小乘布萨法事，亦不假彼徒众也。言不假小乘徒众，非与前文安处徒众相违也。</p><p style="line-height:1.5em">　　至安居日，即于佛前作如是言：‘我比丘比丘尼优婆塞优婆夷某甲，踞菩萨乘，修寂灭行，同入清净，实相住持，以大圆觉为我伽蓝，身心安居平等性智，涅槃自性无系属故，今我敬请不依声闻，当与十方如来及大菩萨，三月安居，为修菩萨无上妙觉大因缘故，不系徒众’</p><p style="line-height:1.5em">　　此示入期安心之法也。上言心离声闻，此正示菩萨所修，乃离相寂灭之行，不比声闻著相而修也。以大圆觉为伽蓝者，谓不依世界住止，乃住心境双忘平等寂灭之地也。谓涅槃自性，本无身心世界可缚属故，殊非声闻境界，故云不依，唯依如来法身实际故，为菩萨所修妙觉因缘，乃自觉圣智之境，为自证处也。此乃菩萨独诣之地，故云不缚徒众。某甲者，以甲乙为名之次，乃当自称己名也。今诸方后称见善知识，不自称名，但曰某甲，无知之甚也。</p><p style="line-height:1.5em">　　善男子，此名菩萨示现安居，过三期日，随往无碍。</p><p style="line-height:1.5em">　　此结示休夏也。言示现安居者，以上言菩萨修寂灭行，安居平等性智，此又何假期限耶。然必以三期为限者，以示同权小引发未悟耳。过期随往无碍者，以小乘解制之后，有新学者，凡所出游，侣须三人，以妨误失。今菩萨以观智安心，不必伴侣，故云随往无碍。</p><p style="line-height:1.5em">　　“善男子，若彼末世修行众生，求菩萨道，入三期者，非彼所闻一切境界，终不可取。”</p><p style="line-height:1.5em">　　此示妨误失也。所闻者，即上三观单复圆修二十五轮，及根尘识界，一一清净等，乃正观也。若非所闻一切境界，皆不可取，如楞严五十重阴魔，及起信论中所说魔事，皆不可取。恐堕邪误也。初有二问，一问安居，二问三观，以何为首，上答安居竟，下答初首方便。</p><p style="line-height:1.5em">　　“善男子，若诸众生修奢摩他，先取至静，不起思念，静极便觉，如是初静，从于一身，至一世界，亦复如是，善男子，若觉遍满一世界者，一世界中有一众生起一念者，皆悉能知，百千世界亦复如是，非彼所闻一切境界，终不可取。”</p><p style="line-height:1.5em">　　此答三观初首，先空观方便也。言修奢摩他，先取至静者，以止为前方便也。言至静者，即天台三止中体真止，谓体合真空，故云至静。一念不生，故不起思念，静极光生，故云便觉。初从一身等者，谓内脱身心，外遗世界，内外平等，寂然不动，以身心世界，荡然一空，则与一切融为一心，一切世界合为一界，故凡众生起心动念，即从自心中现，故凡起一念，无不了知。所谓静极光通达，寂照含虚空，却来观世界，犹如梦中事。此空观之极则也。如此方名正观，非彼所闻，皆不可取。</p><p style="line-height:1.5em">　　“善男子，若诸众生修三摩钵提，先当忆想十方如来十方世界一切菩萨，依种种门渐次修行勤苦三昧，广发大愿自熏成种，非彼所闻，一切境界，终不可取。”</p><p style="line-height:1.5em">　　此示三摩钵提，假观方便也。三摩钵提，义当幻观，言忆想十方如来，一切菩萨，种种修行，勤苦三昧者，谓思惟诸佛菩萨因中，修种种难行苦行，度诸众生，于三昧中，起如幻观，以己身心，自历其境，内验其心，种种境界，备历如幻，以此幻观，发度生愿，久熏成种，久久纯熟，便能内发大悲轻安，而起菩萨利生妙行。所谓以如幻观，而开幻众，作如幻佛事也。此则三摩钵提，以如幻为首也。非彼所闻，终不可取。</p><p style="line-height:1.5em">　　“善男子，若诸众生修于禅那，先取数门，心中了知，生住灭念，分齐头数，如是周遍四威仪中，分别念数，无不了知，渐次增进，乃至得知百千世界一滴之雨，犹如目睹，所受用物。非彼所闻，一切境界，终不可取。”</p><p style="line-height:1.5em">　　此示寂观方便初首也。禅那义当中道一心，名为寂观。言先取数门者，正入禅最初工夫也。以修禅人，一向心多杂乱，难得寂静，故先以数门为首。谓初摄心，先归一息，依息出入为度数之，从一至十，又从十至一，如此往复，息息不断，心心不昧，生灭头数，一一分明，自少至多，以验定力浅深，若久久纯熟，数到一念不生，则其息自断，寂然一心，湛然安住，是为定相。如此周遍四威仪中，念念了知，久则百千世界，唯心所现，乃至一滴之雨，分明了知，如目睹物，此寂静观之成功也。如起信所说，修止观者，不依气息，彼以内脱身心为要。此依之者，以初机摄心为方便，非究竟依之也。若以息为得，则堕邪道，非彼所闻也。</p><p style="line-height:1.5em">　　“是名三观初首方便。”</p><p style="line-height:1.5em">　　此结名也。前问三种净观，以何为首，故具答已。于此结指，是知前二十五轮，但说观相，此三方便，乃最初下手工夫，即楞严二十五圣，一一皆说最初下手工夫，即此义也。</p><p style="line-height:1.5em">　　“若诸众生遍修三观，勤行精进，即名如来出现于世。”</p><p style="line-height:1.5em">　　此示三观之益也。以此三观，乃一切如来本起因地，故有圆根众生，能遍修三观者，即名如来出现于世，言毕竟成就无碍也。有此胜益，故劝应修。</p><p style="line-height:1.5em">　　“若复末世钝根众生，心欲求道，不得成就，由昔业障，当勤忏悔，常起希望，先断憎爱嫉妒谄曲，求胜上心，三种净观随学一事，此观不得，复修彼观。心不放舍渐次求证。”</p><p style="line-height:1.5em">　　此言钝根障重众生，当以忏悔断障为要也。由昔业障者，乃夙习种子，今修行时，熏发现行，作障道缘，所谓好正而固邪，欲洁而偏染者，乃夙习使然也。故当精勤忏悔，消宿业障，业障若消，则道缘可办也。常起希望者，谓希望愿断业障也。故下即云，先断憎爱等，乃贪嗔痴也。胜上心慢也，谓根本烦恼既断，现行不行，则习气可除，观行易成，此观不得，乃复修彼观者，乃二十五轮标记之意，故云渐次求证。</p><p style="line-height:1.5em">　　尔时世尊欲重宣此义而说偈言：“</p><p style="line-height:1.5em">　　圆觉汝当知，一切诸众生，</p><p style="line-height:1.5em">　　欲求无上道，先当结三期，</p><p style="line-height:1.5em">　　忏悔无始业，经于三七日，</p><p style="line-height:1.5em">　　然后正思惟，非彼所闻境，</p><p style="line-height:1.5em">　　毕竟不可取。奢摩他至静，</p><p style="line-height:1.5em">　　三摩正忆持，禅那名数门，</p><p style="line-height:1.5em">　　是名三净观，若能勤修习，</p><p style="line-height:1.5em">　　是名佛出世，钝根未成者，</p><p style="line-height:1.5em">　　常当勤心悔，无始一切罪，</p><p style="line-height:1.5em">　　诸障若消灭，佛境便现前。”</p><p style="line-height:1.5em">　　上正宗分竟。</p><p style="line-height:1.5em">　　下流通分。</p><p style="line-height:1.5em">　　于是贤善首菩萨在大众中即从座起，顶礼佛足，右绕三匝，长跪叉手而白佛言：</p><p style="line-height:1.5em">　　进问威仪。</p><p style="line-height:1.5em">　　“大悲世尊，广为我等及末世众生，开悟如是不思议事。”</p><p style="line-height:1.5em">　　庆前所闻全经大义。下正陈请意。</p><p style="line-height:1.5em">　　“世尊，此大乘教，名字何等?云何奉持?众生修习，得何功德?云何使我护持经人?流布此教，至于何地?”</p><p style="line-height:1.5em">　　此问经名，并流通此法也。此问有五，一问经名，二问奉持，三问功德，四问护持，五问流布至何地位。</p><p style="line-height:1.5em">　　作是语已，五体投地，如是三请，终而复始。</p><p style="line-height:1.5em">　　三展虔诚。</p><p style="line-height:1.5em">　　尔时，世尊告贤善首菩萨言：“善哉善哉，善男子，汝等乃能为诸菩萨及末世众生，问于如来如是经教功德名字，汝今谛听，当为汝说。”</p><p style="line-height:1.5em">　　许说诫听。</p><p style="line-height:1.5em">　　时，贤善首菩萨奉教欢喜，及诸大众默然而听。</p><p style="line-height:1.5em">　　默伫。</p><p style="line-height:1.5em">　　“善男子，是经百千万亿恒河沙诸佛所说，三世如来之所守护，十方菩萨之所归依，十二部经清净眼目，”</p><p style="line-height:1.5em">　　此总叹法胜，令生信重也。此经乃诸佛如来本起因地法行，故是诸佛所说，如来守护。教授菩萨，故为菩萨之所归依，流出一切清净真如菩提涅槃，故为十二部经之眼目。</p><p style="line-height:1.5em">　　是经名大方广圆觉陀罗尼，亦名修多罗了义，亦名秘密王三昧，亦名如来决定境界，亦名如来藏自性差别，汝当奉持。</p><p style="line-height:1.5em">　　此答名字，示经名有五种也。今结集经题，但存其二，旧解五名，约教理行，修多罗，约教，秘密王三昧，约行，余皆约理。中道一心，故曰秘密，非密语也。依如来藏建立差别，义尽于此，当如是持。</p><p style="line-height:1.5em">　　“善男子，是经唯显如来境界，唯佛如来能尽宣说，若诸菩萨及末世众生，依此修行，渐次增进，至于佛地”</p><p style="line-height:1.5em">　　此叹法胜，意令修习，答至何地也。佛佛成道，皆依圆觉为本因，及成佛利生，亦唯说此法，教化菩萨，此外更无别法，故劝令修习，可至佛地也。</p><p style="line-height:1.5em">　　“善男子。是经名为顿教大乘，顿机众生，从此开悟，亦摄修一切群品，譬如大海，不让小流，乃至蚊蚋及阿修罗，饮其水者，皆得充满。”</p><p style="line-height:1.5em">　　此答何功德也。独被上根，故教称圆顿，普摄三根，故功德最大，以是一切众生，清净觉地，皆证圆觉，故无不充足，故如大海，不让细流，饮者大小皆足也。</p><p style="line-height:1.5em">　　“善男子，假使有人纯以七宝，积满三千大千世界，用以布施，不如有人闻此经名，及一句义。”</p><p style="line-height:1.5em">　　此较量显胜也。世宝盈刹，但资有漏，至理一言，必转凡成圣，故功倍天渊。</p><p style="line-height:1.5em">　　“善男子，假使有人，教百千恒沙众生得阿罗汉果，不如有人宣说此经，分别半偈。”</p><p style="line-height:1.5em">　　此以人较法，更显益也。小果虽多，终无实证，此经半偈，为成佛正因，故难比也。</p><p style="line-height:1.5em">　　“善男子，若复有人，闻此经名，信心不惑，当知是人，非于一佛二佛种诸福慧，如是乃至尽恒河沙一切佛所，种诸善根，闻此经教。”</p><p style="line-height:1.5em">　　此叹胜机能受也。谓能信受此法者，盖从多佛广修福慧，殊非小福薄德之人可堪也。</p><p style="line-height:1.5em">　　“汝善男子，当护末世是修行者，无令恶魔及诸外道，恼其身心，令生退屈。”</p><p style="line-height:1.5em">　　此正嘱流通，以护修习者，为第一也。以修习此法者，乃慧命所系，若恶魔恼乱生退，则慧命断绝，故当护持也。</p><p style="line-height:1.5em">　　尔时会中有火首金刚、摧碎金刚、尼蓝婆金刚等八万金刚，并其眷属，即从座起，顶礼佛足，右绕三匝，而白佛言：“世尊，若后末世，一切众生，有能持此决定大乘，我当守护，如护眼目，乃至道场所修行处，我等金刚，自领徒众，晨夕守护，令不退转，其家乃至永无灾障，疫病消灭，财宝丰足，常不乏少。”</p><p style="line-height:1.5em">　　此叙金刚受嘱，发愿守护持经人也。金刚者，以护法神，执此宝杵，故此得名，以金刚宝能碎一切故。言火首金刚，谓头有火焰，即楞严所云，化多淫心，成智慧火者。乃菩萨示现者也。尼蓝婆未详所译。言此诸神，皆夙习发愿护法者也。故常在佛会。</p><p style="line-height:1.5em">　　尔时，大梵天王、二十八天王，并须弥山王，护国天王等，即从座起，顶礼佛足，右绕三匝，而白佛言：“世尊，我亦守护是持经者，常令安隐，心不退转。”</p><p style="line-height:1.5em">　　此叙诸天受嘱，护持经者也。大梵天王，乃初禅王，为裟婆世界主，佛佛出世，此王为请，主二十八天，总举三界诸天，谓六欲天，十八禅天，四空天也。须弥山王，特举帝释，乃欲界主。护国天王，乃四王天，为守护国界之主。意列三界诸天，皆为护法也。</p><p style="line-height:1.5em">　　尔时，有大力鬼王名吉槃茶，与十万鬼王，即从座起，顶礼佛足，右绕三匝，而白佛言：“世尊，我等亦守护是持经人，朝夕侍卫，令不退屈，其人所居一由旬内，若有鬼神侵扰其境界，我当使其碎如微尘。”</p><p style="line-height:1.5em">　　此叙鬼神受嘱，护持经者也。吉槃茶亦名鸠槃茶，此云可畏鬼，食人精气，其疾如风，变化无端，住于林野，管诸鬼众，故号为王，不属人天，单居鬼趣，此鬼既发愿守护，则一切恶鬼，无能为害者矣。一由旬四十里，言守护方隅，可四十里内无灾害也。问：此经乃佛住大光明藏中，入于三昧，为地上一类菩萨说，二乘绝分，故前法会不列，又何有诸天鬼神发愿守护耶?答曰：此非常情可测也。然佛住大光明藏，义当常寂光土，则自他平等，说听皆无，既曰于不二境，现诸净土，则不特实报，而同居比该，若华藏实报，必摄同居，故华严法会，诸天神王，各各赞佛，得一种法门，岂绝无耶。是以约法则二乘绝分，约境则凡圣该通，况圆音落落，十刹顿周，岂此界诸天神王，而不仰其嘉会耶。况影响示现，住佛境界，无足疑也。</p><p style="line-height:1.5em">　　佛说此经已，一切菩萨，天龙鬼神八部眷属，及诸天王、梵王等，一切大众，闻佛所说，皆大欢喜，信受奉行。</p><p style="line-height:1.5em">　　此结会也。旧解此天龙八部，必内证法性，示现此形者，然会初不列，义显法胜，结会该众，义必同闻，故皆大欢喜，信受奉行。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 