<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,索达吉堪布：无量寿经(大宝积经·无量寿如来会)' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>索达吉堪布：无量寿经(大宝积经·无量寿如来会)</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em;">　　大宝积经·无量寿如来会</p><p style="line-height:1.5em;">　　大唐三藏菩提流志奉 诏译</p><p style="line-height:1.5em;">　　如是我闻。一时佛住王舍城耆阇崛山中。与大比丘众万二千人俱。皆是诸大声闻众所知识。其名曰尊者阿若憍陈如。马胜。大名有贤。无垢。须跋陀罗。善称圆满。憍梵钵提。优楼频蠡迦叶。那提迦叶。伽耶迦叶。摩诃迦叶。舍利弗。大目揵连。摩诃迦旃延。摩诃劫宾那。摩诃注那。满慈子。阿尼楼驮。离波多。上首王。住彼岸摩俱罗。难陀。有光善来。罗睺罗。阿难陀等。而为上首。复有菩萨摩诃萨众。所谓普贤菩萨。文殊师利菩萨。弥勒菩萨。及贤劫中诸菩萨摩诃萨众。前后围绕。又与贤护等十六丈夫众俱。所谓善思惟义菩萨。慧辩才菩萨。观无住菩萨。善化神通菩萨。光幢菩萨。智上菩萨。寂根菩萨。慧愿菩萨。香象菩萨。宝幢菩萨等。而为上首。咸共遵修普贤之道。满足菩萨一切行愿。安住一切功德法中。到诸佛法究竟彼岸。愿于一切世界之中成等正觉。又愿生彼兜率陀天。于彼寿终降生右胁见行七步。放大光明。普佛世界六种震动。而自唱言。我于一切世间。最为尊贵。释梵诸天咸来亲奉。又见习学书计历数声明伎巧医方养生符印。及余博戏擅美过人。身处王宫厌诸欲境。见老病死悟世非常。捐舍国位。踰城学道。解诸缨络及迦尸迦。被服袈裟六年苦行。能于五浊剎中作斯示见。顺世间故浴尼连河行趣道场。龙王迎赞。诸菩萨众右绕称扬。菩萨尔时。受草自敷菩提树下。结加趺坐。又见魔众合围将加危害。菩萨以定慧力降伏魔怨。成无上觉。梵王劝请转于*轮。勇猛无畏。佛音震吼击法鼓吹法螺。建大法幢然正法炬。摄受正法及诸禅定。雨大法雨泽润含生。震大法雷开悟一切。诸佛剎土普照大光。世界之中地皆震动。魔宫摧毁惊怖波旬。破烦恼城堕诸见网。远离黑法生诸白法。于佛施食能受能消。为调众生宣扬妙理。或见微笑放百千光。升灌顶阶受菩提记。或成佛道。见入涅槃。使无量有情皆得漏尽。成熟菩萨无边善根。如是诸佛剎中皆能示见。譬如幻师善知幻术而能示见男女等相。于彼相中实无可得。如是如是诸菩萨等。善学无边幻术功德故。能示见变化相应。能善了知变化之道故。示诸佛土见大慈悲。一切群生普皆饶益菩萨愿行。成就无疆无量义门。通达平等一切善法具足修成。诸佛剎中平等趣入。常为诸佛劝进加威。一切如来识知印可。为教菩萨作阿阇梨。常习相应无边诸行。通达一切法界所行。能善了知有情及土。亦常发趣供诸如来。见种种身犹如影像。善学因陀罗网能破魔网。坏诸见网入有情网。能超烦恼眷属及魔侣魔人。远出声闻辟支佛地。入空无相无愿法门。而能安住方便善巧。初不乐入二乘涅槃。得无生无灭诸三摩地。及得一切陀罗尼门。广大诸根辩才决定。于菩萨藏法善能了知。佛华三昧随时。悟入。具一切种甚深禅定。一切诸佛皆悉见前。于一念中遍游佛土。周旋往返不异其时。于难非难边能了诸边。敷演实际。差别善知。得佛辩才住普贤行。善能分别众生语言。超过世间一切之法。善知一切出世间法。得资具自在波罗蜜多。荷担有情为不请友。能持一切如来法藏。安住不断一切佛种。哀愍有情能开法眼。闭诸恶趣开善趣门。普观有情能作父母兄弟之想。又观众生如己身想。证得一切。赞叹功德波罗蜜多。能善了知赞叹如来一切功德。及余称赞诸功德法。如是菩萨摩诃萨众无量无边。皆来集会。</p><p style="line-height:1.5em;">　　尔时尊者阿难。从坐而起整理衣服。偏袒右肩右膝着地。合掌向佛白言。大德世尊。身色诸根悉皆清净。威光赫奕如融金聚。又如明镜凝照光晖。从昔已来初未曾见。喜得瞻仰生希有心。世尊今者。入大寂定行如来行皆悉圆满。善能建立大丈夫行。思惟去来现在诸佛。世尊何故住斯念耶。</p><p style="line-height:1.5em;">　　尔时佛告阿难。汝今云何能知此义。为有诸天来告汝耶。为以见我及自知耶。</p><p style="line-height:1.5em;">　　阿难白佛言。世尊。我见如来光瑞希有故发斯念非因天等。</p><p style="line-height:1.5em;">　　佛告阿难。善哉善哉汝今快问。善能观察微妙辩才。能问如来如是之义。汝为一切如来应正等觉。及安住大悲利益群生如优昙花希有大士出见世间。故问斯义。又为哀愍利乐诸众生故。能问如来如是之义。阿难。如来应正等觉。善能开示无量知见。何以故。如来知见无有障碍。阿难。如来应正等觉欲乐住世。能于食顷住无量无数百千亿那由他劫。若复增过如上数量。而如来身及以诸根无有增减。何以故。如来得三昧自在到于彼岸。于一切法最胜自在。是故阿难谛听善思念之。吾当为汝分别解说。</p><p style="line-height:1.5em;">　　阿难白佛言。唯然世尊。愿乐欲闻。</p><p style="line-height:1.5em;">　　尔时佛告阿难。往昔过阿僧祇无数大劫。有佛出现号曰然灯。于彼佛前极过数量。有苦行佛出兴于世。苦行佛前复有如来号为月面。月面佛前过于数量。有旃檀香佛于彼佛前有苏迷卢积佛。卢积佛前复有妙高劫佛。如是展转。有离垢面佛。不染污佛。龙天佛。山声王佛。苏迷卢积佛。金藏佛。照曜光佛。光帝佛。大地种姓佛。光明炽盛琉璃金光佛。月像佛。开敷花庄严光佛。妙海胜觉游戏神通佛。金刚光佛。大阿伽陀香光佛。舍离烦恼心佛。宝增长佛。勇猛积佛。胜积佛。持大功德法施神通佛。映蔽日月光佛。照曜琉璃佛。心觉花佛。月光佛。日光佛。花璎珞色王开敷神通佛。水月光佛。破无明暗佛。真珠珊瑚盖佛。底沙佛。胜花佛。法慧吼佛。有师子吼鹅鴈声佛。梵音龙吼佛。如是等佛出现于世。相去劫数皆过数量。彼龙吼佛未出世前无央数劫。有世主佛。世主佛前无边劫数有佛出世。号世间自在王如来应正等觉明行圆满善逝世间解无上丈夫调御士天人师佛世尊。阿难。彼佛法中有一比丘。名曰法处。有殊胜行愿及念慧力增上。其心坚固不动。福智殊胜人相端严。阿难。彼法处比丘。往诣世间自在王如来所。偏袒右肩顶礼佛足。向佛合掌。以颂赞曰:</p><p style="line-height:1.5em;">　　如来无量无边光</p><p style="line-height:1.5em;">　　举世无光可能喻</p><p style="line-height:1.5em;">　　一切日月摩尼宝</p><p style="line-height:1.5em;">　　佛之光威皆映蔽</p><p style="line-height:1.5em;">　　世尊能演一音声</p><p style="line-height:1.5em;">　　有情各各随类解</p><p style="line-height:1.5em;">　　又能现一妙色身</p><p style="line-height:1.5em;">　　普使众生随类见</p><p style="line-height:1.5em;">　　戒定慧进及多闻</p><p style="line-height:1.5em;">　　一切有情无与等</p><p style="line-height:1.5em;">　　心流觉慧如大海</p><p style="line-height:1.5em;">　　善能了知甚深法</p><p style="line-height:1.5em;">　　惑尽过亡应受供</p><p style="line-height:1.5em;">　　如是圣德惟世尊</p><p style="line-height:1.5em;">　　佛有殊胜大威光</p><p style="line-height:1.5em;">　　普照十方无量剎</p><p style="line-height:1.5em;">　　我今称赞诸功德</p><p style="line-height:1.5em;">　　冀希福慧等如来</p><p style="line-height:1.5em;">　　能救一切诸世间</p><p style="line-height:1.5em;">　　生老病死众苦恼</p><p style="line-height:1.5em;">　　愿当安住三摩地</p><p style="line-height:1.5em;">　　演说施戒诸法门</p><p style="line-height:1.5em;">　　忍辱精勤及定慧</p><p style="line-height:1.5em;">　　庶当成佛济群生</p><p style="line-height:1.5em;">　　为求无上大菩提</p><p style="line-height:1.5em;">　　供养十方诸妙觉</p><p style="line-height:1.5em;">　　百千俱胝那由他</p><p style="line-height:1.5em;">　　极彼恒沙之数量</p><p style="line-height:1.5em;">　　又愿当获大神光</p><p style="line-height:1.5em;">　　倍照恒沙亿佛剎</p><p style="line-height:1.5em;">　　及以无边胜进力</p><p style="line-height:1.5em;">　　感得殊胜广净居</p><p style="line-height:1.5em;">　　如是无等佛剎中</p><p style="line-height:1.5em;">　　安处群生当利益</p><p style="line-height:1.5em;">　　十方最胜之大士</p><p style="line-height:1.5em;">　　彼皆当往生喜心</p><p style="line-height:1.5em;">　　唯佛圣智能证知</p><p style="line-height:1.5em;">　　我今希求坚固力</p><p style="line-height:1.5em;">　　纵沈无间诸地狱</p><p style="line-height:1.5em;">　　如是愿心终不退</p><p style="line-height:1.5em;">　　一切世间无碍智</p><p style="line-height:1.5em;">　　应当了知如是心</p><p style="line-height:1.5em;">　　复次阿难。法处比丘。赞佛德已白言世尊。我今发阿耨多罗三藐三菩提心。惟愿如来为我演说如是等法。令于世间得无等等成大菩提。具摄清净庄严佛土。佛告比丘。汝应自摄清净佛国。法处白佛言。世尊。我无威力堪能摄受。唯愿如来说余佛土清净庄严。我等闻已誓当圆满。尔时世尊。为其广说二十一亿清净佛土具足庄严。说是法时经于亿岁。阿难。法处比丘。于彼二十一亿诸佛土中。所有严净之事悉皆摄受。既摄受已。满足五劫思惟修习。</p><p style="line-height:1.5em;">　　阿难白佛言。世尊彼世间自在王如来寿量几何。</p><p style="line-height:1.5em;">　　世尊告曰。彼佛寿量满四十劫。阿难。彼二十一俱胝佛剎。法处比丘所摄佛国超过于彼。既摄受已往诣世间自在王如来所。顶礼双足右绕七匝。却住一面白言世尊。我已摄受具足功德严净佛土。佛言。今正是时。汝应具说令众欢喜。亦令大众皆当摄受圆满佛土。法处白言。唯愿世尊。大慈留听。我今将说殊胜之愿:</p><p style="line-height:1.5em;">　　若我证得无上菩提。国中有地狱饿鬼畜生趣者。我终不取无上正觉。</p><p style="line-height:1.5em;">　　若我成佛。国中众生有堕三恶趣者。我终不取正觉。</p><p style="line-height:1.5em;">　　若我成佛。国中有情若不皆同真金色者。不取正觉。</p><p style="line-height:1.5em;">　　若我成佛。国中有情形貌差别有好丑者。不取正觉。</p><p style="line-height:1.5em;">　　若我成佛。国中有情不得宿念。下至不知亿那由他百千劫事者。不取正觉。</p><p style="line-height:1.5em;">　　若我成佛。国中有情若无天眼。乃至不见亿那由他百千佛国土者。不取正觉。</p><p style="line-height:1.5em;">　　若我成佛。国中有情不获天耳。乃至不闻亿那由他百千踰缮那外佛说法者。不取正觉若我成佛。国中有情无他心智。乃至不知亿那由他百千佛国土中有情心行者。不取正觉。</p><p style="line-height:1.5em;">　　若我成佛。国中有情不获神通自在波罗蜜多。于一念顷不能超过亿那由他百千佛剎者。不取正觉。</p><p style="line-height:1.5em;">　　若我成佛。国中有情起于少分我我所想者。不取菩提。</p><p style="line-height:1.5em;">　　若我成佛。国中有情若不决定成等正觉证大涅槃者。不取菩提。</p><p style="line-height:1.5em;">　　若我成佛。光明有限。下至不照亿那由他百千及算数佛剎者。不取菩提。</p><p style="line-height:1.5em;">　　若我成佛。寿量有限乃至俱胝那由他百千及算数劫者。不取菩提。</p><p style="line-height:1.5em;">　　若我成佛。国中声闻无有知其数者。假使三千大千世界满中有情及诸缘觉。于百千岁尽其智算亦不能知。若有知者不取正觉。</p><p style="line-height:1.5em;">　　若我成佛。国中有情寿量有限齐者。不取菩提。唯除愿力而受生者。</p><p style="line-height:1.5em;">　　若我成佛。国中众生若有不善名者。不取正觉。</p><p style="line-height:1.5em;">　　若我成佛。彼无量剎中无数诸佛。不共谘嗟称叹我国者。不取正觉。</p><p style="line-height:1.5em;">　　若我证得无上觉时。余佛剎中诸有情类。闻我名已所有善根心心回向愿生我国。乃至十念若不生者。不取菩提。唯除造无间恶业诽谤正法及诸圣人。</p><p style="line-height:1.5em;">　　若我成佛。于他剎土。有诸众生发菩提心。及于我所起清净念。复以善根回向愿生极乐。彼人临命终时。我与诸比丘众。现其人前。若不尔者。不取正觉。</p><p style="line-height:1.5em;">　　若我成佛。无量国中所有众生。闻说我名以己善根回向极乐。若不生者。不取菩提。</p><p style="line-height:1.5em;">　　若我成佛。国中菩萨皆不成就三十二相者。不取菩提。</p><p style="line-height:1.5em;">　　若我成佛。于彼国中。所有菩萨于大菩提。咸悉位阶一生补处。唯除大愿诸菩萨等。为诸众生被精进甲。勤行利益修大涅槃。遍诸佛国行菩萨行。供养一切诸佛如来。安立洹沙众生住无上觉。所修诸行复胜于前。行普贤道而得出离。若不尔者不取菩提。</p><p style="line-height:1.5em;">　　若我成佛。国中菩萨每于晨朝。供养他方乃至无量亿那由他百千诸佛。以佛威力即以食前还到本国。若不尔者不取菩提。</p><p style="line-height:1.5em;">　　若我成佛。于彼剎中诸菩萨众。所须种种供具。于诸佛所殖诸善根。如是色类不圆满者不取菩提。</p><p style="line-height:1.5em;">　　若我当成佛时。国中菩萨说诸法要。不善顺入一切智者。不取菩提。</p><p style="line-height:1.5em;">　　若我成佛。彼国所生诸菩萨等。若无那罗延坚固力者。不取正觉。</p><p style="line-height:1.5em;">　　若我成佛。周遍国中诸庄严具。无有众生能总演说。乃至有天眼者。不能了知所有杂类形色光相。若有能知及总宣说者。不取菩提。若我成佛。国中具有无量色树高百千由旬。诸菩萨中有善根劣者若不能了知不取正觉。若我成佛。国中众生读诵经典教授敷演。若不获得胜辩才者。不取菩提。</p><p style="line-height:1.5em;">　　若我成佛。国中菩萨有不成就无边辩才者。不取菩提。</p><p style="line-height:1.5em;">　　若我成佛。国土光净遍无与等。彻照无量无数不可思议诸佛世界。如明镜中现其面像。若不尔者。不取菩提。</p><p style="line-height:1.5em;">　　若我成佛。国界之内地及虚空有无量种香。复有百千亿那由他数众宝香炉。香气普熏遍虚空界。其香殊胜超过人天珍。奉如来及菩萨众。若不尔者。不取菩提。</p><p style="line-height:1.5em;">　　若我成佛。周遍十方。无量无数不可思议无等界众生之辈。蒙佛威光所照触者。身心安乐超过人天。若不尔者不取正觉。</p><p style="line-height:1.5em;">　　若我成佛。无量不可思议无等界诸佛剎中菩萨之辈闻我名已。若不证得离生获陀罗尼者。不取正觉。</p><p style="line-height:1.5em;">　　若我成佛。周遍无数不可思议无有等量。诸佛国中所有女人。闻我名已得清净信。发菩提心厌患女身。若于来世不舍女人身者。不取菩提。</p><p style="line-height:1.5em;">　　若我成佛。无量无数不可思议无等佛剎菩萨之众。闻我名已得离生法。若不修行殊胜梵行。乃至到于大菩提者。不取正觉。</p><p style="line-height:1.5em;">　　若我成佛。周遍十方无有等量诸佛剎中所有菩萨。闻我名已五体投地。以清净心修菩萨行。若诸天人不礼敬者。不取正觉。</p><p style="line-height:1.5em;">　　若我成佛。国中众生所须衣服随念即至。如佛命善来比丘法服自然在体。若不尔者。不取菩提。</p><p style="line-height:1.5em;">　　若我成佛。诸众生类纔生我国中。若不皆获资具心净安乐。如得漏尽诸比丘者。不取菩提。</p><p style="line-height:1.5em;">　　若我成佛。国中群生。随心欲见诸佛净国殊胜庄严。于宝树间悉皆出现。犹如明镜见其面像若不尔者。不取菩提。</p><p style="line-height:1.5em;">　　若我成佛。余佛剎中所有众生闻我名已。乃至菩提诸根有阙德用非广者。不取菩提。</p><p style="line-height:1.5em;">　　若我成佛。余佛剎中所有菩萨。闻我名已若不皆善分别胜三摩地名字语言。菩萨住彼三摩地中。于一剎那言说之顷。不能供养无量无数不可思议无等诸佛。又不现证六三摩地者。不取正觉。</p><p style="line-height:1.5em;">　　若我成佛。余佛土中有诸菩萨。闻我名已。寿终之后。若不得生豪贵家者。不取正觉。</p><p style="line-height:1.5em;">　　若我成佛。余佛剎中所有菩萨闻我名已。若不应时修菩萨行。清净欢喜得平等住具诸善根。不取正觉。</p><p style="line-height:1.5em;">　　若我成佛。他方菩萨闻我名已。皆得平等三摩地门。住是定中常供无量无等诸佛。乃至菩提终不退转。若不尔者。不取正觉。</p><p style="line-height:1.5em;">　　若我成佛。国中菩萨随其志愿。所欲闻法自然得闻。若不尔者。不取正觉。</p><p style="line-height:1.5em;">　　若我证得无上菩提。余佛剎中所有菩萨闻我名已。于阿耨多罗三藐三菩提有退转者。不取正觉。</p><p style="line-height:1.5em;">　　若我成佛。余佛国中所有菩萨。若闻我名应时不获一二三忍。于诸佛法不能现证不退转者。不取菩提。</p><p style="line-height:1.5em;">　　尔时佛告阿难。彼法处比丘。于世间自在王如来前。发此愿已。承佛威神。而说颂曰:</p><p style="line-height:1.5em;">　　今对如来发弘誓</p><p style="line-height:1.5em;">　　当证无上菩提日</p><p style="line-height:1.5em;">　　若不满足诸上愿</p><p style="line-height:1.5em;">　　不取十力无等尊</p><p style="line-height:1.5em;">　　心或不堪常行施</p><p style="line-height:1.5em;">　　广济贫穷免诸苦</p><p style="line-height:1.5em;">　　利益世间使安乐</p><p style="line-height:1.5em;">　　不成救世之法王</p><p style="line-height:1.5em;">　　我证菩提坐道场</p><p style="line-height:1.5em;">　　名闻不遍十方界</p><p style="line-height:1.5em;">　　无量无边异佛剎</p><p style="line-height:1.5em;">　　不取十力世中尊</p><p style="line-height:1.5em;">　　方趣无上大菩提</p><p style="line-height:1.5em;">　　出家为求于欲境</p><p style="line-height:1.5em;">　　于彼念慧行无有</p><p style="line-height:1.5em;">　　不作调御天人师</p><p style="line-height:1.5em;">　　愿获如来无量光</p><p style="line-height:1.5em;">　　普照十方诸佛土</p><p style="line-height:1.5em;">　　能灭一切贪恚痴</p><p style="line-height:1.5em;">　　亦断世间诸恶趣</p><p style="line-height:1.5em;">　　愿得光开净慧眼</p><p style="line-height:1.5em;">　　于诸有中破冥暗</p><p style="line-height:1.5em;">　　除灭诸难使无余</p><p style="line-height:1.5em;">　　安处天人大威者</p><p style="line-height:1.5em;">　　修习本行已清净</p><p style="line-height:1.5em;">　　获得无量胜威光</p><p style="line-height:1.5em;">　　日月诸天摩尼火</p><p style="line-height:1.5em;">　　所有光晖皆映蔽</p><p style="line-height:1.5em;">　　最胜丈夫修行已</p><p style="line-height:1.5em;">　　于彼贫穷为伏藏</p><p style="line-height:1.5em;">　　圆满善法无等伦</p><p style="line-height:1.5em;">　　于大众中师子吼</p><p style="line-height:1.5em;">　　往昔供养自然智</p><p style="line-height:1.5em;">　　多劫勤修诸苦行</p><p style="line-height:1.5em;">　　为求最胜诸慧蕴</p><p style="line-height:1.5em;">　　满足本愿天人尊</p><p style="line-height:1.5em;">　　如来知见无所碍</p><p style="line-height:1.5em;">　　一切有为皆能了</p><p style="line-height:1.5em;">　　愿我当成无与等</p><p style="line-height:1.5em;">　　最胜智者真导师</p><p style="line-height:1.5em;">　　我若当证大菩提</p><p style="line-height:1.5em;">　　如斯弘誓实圆满</p><p style="line-height:1.5em;">　　愿动三千大千界</p><p style="line-height:1.5em;">　　天众空中皆雨花</p><p style="line-height:1.5em;">　　是时大地咸震动</p><p style="line-height:1.5em;">　　天花鼓乐满虚空</p><p style="line-height:1.5em;">　　并雨栴檀细末香</p><p style="line-height:1.5em;">　　唱言未来当作佛</p><p style="line-height:1.5em;">　　佛告阿难。彼法处比丘。于世间自在王如来。及诸天人魔梵沙门婆罗门等前。广发如是大弘誓愿。皆已成就世间希有。发是愿已。如实安住种种功德。具足庄严威德广大清净佛土。修习如是菩萨行时。经于无量无数不可思议。无有等等亿那由他百千劫内。初未曾起贪瞋及痴欲害恚想。不起色声香味触想。于诸众生常乐爱敬犹如亲属。其性温和易可同处。有来求者不逆其意。善言劝谕无不从心。资养所须趣支身命。少欲知足常乐虚闲。禀识聪明而无矫妄。其性调顺无有暴恶。于诸有情常怀慈忍。心不诈谄亦无懈怠。善言策进求诸白法。普为群生勇猛无退。利益世间大愿圆满。奉事师长敬佛法僧。于菩萨行常被甲冑。志乐寂静离诸染著。为令众生常修白法。于善法中而为上首。住空无相无愿无作无生不起不灭无有憍慢。而彼正士行菩萨道时。常护语言不以语言害他及己。常以语业利己及人。若入王城及诸村落。虽见诸色心无所染。以清净心不爱不恚。菩萨尔时。于檀波罗蜜起自行已。又能令他行于惠施。于尸波罗蜜乃至般若波罗蜜。起前二行皆悉圆满。由成如是诸善根故。所生之处有无量亿那由他百千伏藏自然涌出。复令无量无数不可思议无等无边诸众生类。安住阿耨多罗三藐三菩提。如是无边诸菩萨众起诸妙行。供养奉事于诸世尊乃至成佛。皆不可以语言分别之所能知。或作轮王。帝释。苏焰摩天。兜率陀天。善化天。他化自在天。大梵天王。皆能奉事供养诸佛。及能请佛转于*轮。若作阎浮提王及诸长者。宰官婆罗门剎帝利等。诸种姓中皆能尊重供养诸佛。又能演说无量法门。从此永弃世间成无上觉。然彼菩萨能以上妙衣服卧具饮食医药。尽形供养一切如来得安乐住。如是种种圆满善根。非以语言能尽边际。口中常出栴檀妙香。其香普熏无量无数乃至亿那由他百千世界。复从一切毛孔。出过人天优钵罗花上妙香气。随所生处相好端严殊胜圆满。又得诸资具自在波罗蜜多。一切服用周遍无乏。所谓诸宝香花幢幡缯盖。上妙衣服饮食汤药。及诸伏藏珍玩所须。皆从菩萨掌中自然流出。身诸毛孔流出。一切人天音乐。由是因缘能令无量无数不可思议诸众生等。安住阿耨多罗三藐三菩提。阿难。我今已说法处菩萨本所修行。</p><p style="line-height:1.5em;">　　尔时阿难白佛言。世尊。彼法处菩萨成菩提者。为过去耶为未来耶。为今现在他方世界耶。</p><p style="line-height:1.5em;">　　佛告阿难。西方去此十万亿佛剎。彼有世界名曰极乐。法处比丘在彼成佛。号无量寿。今现在说法。无量菩萨及声闻众恭敬围绕。阿难。彼佛光明普照佛剎。无量无数不可思议。我今略说。光照东方如恒河沙等国土。南西北方四维上下亦复如是。唯除诸佛本愿威神所加。悉皆照烛。是诸佛光。或有加一寻者。或有加一由旬乃至亿那由他百千由旬光者。或普照佛剎者。阿难。以是义故。无量寿佛复有异名。谓无量光。无边光。无著光。无碍光。光照王端严光。爱光。喜光。可观光。不思议光。无等光不可称量光。映蔽日光。映蔽月光。掩夺日月光。彼之光明清净广大。普令众生身心悦乐。复令一切余佛剎中。天龙夜叉阿修罗等皆得欢悦。阿难。我今开示彼佛光明。满足一劫说不能尽。</p><p style="line-height:1.5em;">　　复次阿难。彼无量寿如来。诸声闻众不可称量知其边际。假使比丘满亿那由他百千数量。皆如大目揵连神通自在。于晨朝时周历大千世界。须臾之顷还至本处。彼经亿那由他百千岁数。欲共计算无量寿佛初会之中诸声闻众。尽其神力乃至灭度。于百分中不知其一。于千分百千分乃至邬波尼杀昙分中。亦不知其一。阿难。譬如大海深八万四千由旬。以目极观不知边际。若有丈夫。析一毛端为五十分。以其一分于大海中沾取一滴。阿难。彼之水滴比于大海。何者为多。</p><p style="line-height:1.5em;">　　阿难白言。假使取千由旬水。犹以为少。况以毛端一分而可方之。</p><p style="line-height:1.5em;">　　佛告阿难。假使比丘满亿那由他百千数量。皆如大目揵连。经百千亿那由他岁。皆共算数彼无量寿如来初会声闻。所知数量如彼毛端一滴之水。余不测者犹如大海。诸菩萨摩诃萨众亦复如是。非以算计之所能知。阿难。彼佛寿命无量无边。不可知其劫数多少。声闻菩萨及诸天人寿量亦尔。</p><p style="line-height:1.5em;">　　阿难白佛言。世尊。彼佛出世于今几时。能得如是无量寿命。</p><p style="line-height:1.5em;">　　佛告阿难。彼佛受生经今十劫。复次阿难。彼极乐界无量功德具足庄严。国土丰稔天人炽盛。志意和适常得安隐。无有地狱畜生及琰魔王界。有种种香周遍芬馥。种种妙花亦皆充满。有七宝幢周布行列。其宝幢上悬诸幡盖及众宝铃。具足百千诸妙杂色。阿难。彼如来国多诸宝树。或纯黄金白银琉璃颇梨。赤珠马瑙玉树。唯一宝成不杂余宝。或以二宝乃至七宝庄严。阿难。彼金为树者。以金为根茎。白银为叶及以花果。白银之树银为根茎。黄金为叶及以花果。马瑙之树马瑙根茎。美玉为叶及以花果。美玉树者。玉为根茎七宝为叶及诸花果。或有金树。黄金为根。白银为茎。琉璃为枝。颇梨为条。赤珠为叶。马瑙为花。美玉为果。或有银树。以银为根黄金为茎。余枝果等饰同金树。琉璃树者。琉璃为根黄金为茎。白银为枝颇梨为条。赤珠为叶马瑙为花美玉为果。颇梨真珠马瑙等树。诸宝转饰皆若琉璃。复有玉树。玉为其根黄金为茎。白银为枝琉璃为条。颇梨为叶赤珠为花马瑙为果。复有无量摩尼珠等宝庄严树周遍其国。是诸宝树光辉赫奕世无能比。以七宝罗网而覆其上。其网柔软如兜罗绵。</p><p style="line-height:1.5em;">　　复次阿难。无量寿佛有菩提树。高十六亿由旬。枝叶垂布八亿由旬。树本隆起高五千由旬周圆亦尔。其条叶花果。常有无量百千种种妙色。及诸珍宝殊胜庄严。谓月光摩尼宝。释迦毘楞伽宝。心王摩尼宝。海乘流注摩尼宝。光辉遍照超过人天。于其树上有诸金锁垂宝璎珞周遍庄严。谓卢遮迦宝。末瑳宝。及赤白青色真珠等宝。以为璎珞。有师子云聚宝等。以为其锁饰诸宝柱。又以纯金真珠杂宝铃铎以为其网。庄严宝锁弥覆其上。以颇梨万字半月宝等互相映饰。微风吹动出种种声。令千世界诸众生等随乐差别。于甚深法证无生忍。阿难。彼千世界诸有情等。闻此音已住不退转无上菩提。及无量无数有情得无生法忍。</p><p style="line-height:1.5em;">　　复次阿难。若有众生。见菩提树闻声嗅香。尝其果味触其光影念。树功德。由此因缘乃至涅槃。五根无患心无散乱。皆于阿耨多罗三藐三菩提得不退转。复由见彼菩提树故获三种忍。何等为三。一者随声忍。二者随顺忍。三者无生法忍。此皆无量寿佛本愿威神见所加及往修静虑。无比喻故。无缺减故。善修习故。善摄受故。善成就故。</p><p style="line-height:1.5em;">　　复次阿难。彼极乐界。无诸黑山。铁围山。大铁围山。妙高山等。</p><p style="line-height:1.5em;">　　阿难白佛言。世尊。其四天王天三十三天既无。诸山依何而住。</p><p style="line-height:1.5em;">　　佛告阿难。于汝意云何。妙高已上有夜摩天。乃至他化自在天及色界诸天等。依何而住。</p><p style="line-height:1.5em;">　　阿难白佛言。世尊。不可思议业力所致。</p><p style="line-height:1.5em;">　　佛语阿难。不思议业汝可知耶。</p><p style="line-height:1.5em;">　　答言不也。</p><p style="line-height:1.5em;">　　佛告阿难。诸佛及众生善根业力。汝可知耶。</p><p style="line-height:1.5em;">　　答言不也。世尊。我今于此法中实无所惑。为破未来疑网故发斯问。</p><p style="line-height:1.5em;">　　佛告阿难。彼极乐界其地无海而有诸河。河之狭者满十由旬。水之浅者十二由旬。如是诸河深广之量。或二十三十乃至百数。或有极深广者至千由旬。其水清冷具八功德。浚流恒激出微妙音。譬若诸天百千伎乐。安乐世界其声普闻。有诸名花沿流而下。和风微动出种种香。居两岸边多栴檀树。修条密叶交覆于河。结实开花芳辉可玩。群生游乐随意往来。或有涉河濯流嬉戏。感诸天水善顺物宜。深浅寒温曲从人好。阿难。大河之下地布金砂。有诸天香世无能喻随风散馥。杂水流馚天曼陀罗花。优钵罗花。波头摩花。拘物头华。芬陀利花。弥覆其上。</p><p style="line-height:1.5em;">　　复次阿难。彼国人众。或时游览同萃河滨。有不愿闻激流之响。虽获天耳终竟不闻。或有愿闻。实时领悟百千万种喜爱之声。所谓佛法僧声。止息之声。无性声。波罗蜜声。十力四无所畏声。神通声。无作声。无生无灭声。寂静声。边寂静声。极寂静声。大慈大悲声。无生法忍声。灌顶受位声。得闻如是种种声已。获得广大爱乐欢悦。而与观察相应。厌离相应。灭坏相应。寂静相应。边寂静相应。极寂静相应。义味相应。佛法僧相应。力无畏相应。神通相应。止息相应。菩提相应。声闻相应。涅槃相应。</p><p style="line-height:1.5em;">　　复次阿难。彼极乐世界。不闻诸恶趣名。边无障碍烦恼覆蔽名。无有地狱琰摩畜生名。边无八难名。亦无苦受不苦不乐受名。尚无假设何况实苦。是故彼国名为极乐。阿难。我今略说极乐因缘。若广说者穷劫不尽。</p><p style="line-height:1.5em;">　　复次阿难。彼极乐世界所有众生。或已生。或现生。或当生。皆得如是诸妙色身。形貌端正神通自在。福力具足受用种种宫殿园林。衣服饮食香华璎珞。随意所须悉皆如念。譬如他化自在诸天。</p><p style="line-height:1.5em;">　　复次阿难。彼佛国中有微细食。诸有情类尝无噉者。如第六天随所思念。如是饮食即同食已。色力增长而无便秽。复有无量如意妙香。涂香。末香。其香普熏彼佛国界。及散花幢幡亦皆遍满。其有欲闻香者随愿即闻。或不乐者终无所受。复有无量上妙衣服宝冠环钏耳珰璎珞花鬘带锁诸宝庄严。无量光明百千妙色。悉皆具足自然在身。复有金银真珠妙宝之网。悬诸宝铃周遍严饰。若诸有情所须宫殿楼阁等。随所乐欲高下长短广狭方圆。及诸床座妙衣敷上。以种种宝而严饰之。于众生前自然出现。人皆自谓各处其宫。</p><p style="line-height:1.5em;">　　复次阿难。极乐国土。所有众生无差别相。顺余方俗有天人名。阿难。譬如下贱半挓迦人。对于轮王则无可谕。威光德望悉皆无有。又如帝释方第六天。威光等类皆所不及。园苑宫殿衣服杂饰。尊贵自在阶位神通。及以变化不可为比。唯受法乐则无差别。阿难应知。彼国有情犹如他化自在天王。</p><p style="line-height:1.5em;">　　阿难。彼极乐界。于晨朝时周遍四方。和风微动不逆不乱。吹诸杂花种种香气。其香普熏周遍国界。一切有情为风触身。安和调适犹如比丘得灭尽定。其风吹动七宝树林。华飘成聚高七人量。种种色光照曜佛土。譬如有人以花布地手按令平。随杂色花间错分布。彼诸花聚亦复如是。其花微妙广大柔软如兜罗绵。若诸有情足蹈彼花没深四指。随其举足还复如初。过晨朝已其花自然没入于地。旧花既没大地清净。更雨新花还复周遍。如是中时晡时。初中后夜飘花成聚亦复如是。</p><p style="line-height:1.5em;">　　阿难。一切广大珍奇之宝。无有不生极乐界者。阿难。彼佛国中有七宝莲花。一一莲花有无量百千亿叶。其叶有无量百千珍奇异色。以百千摩尼妙宝庄严。覆以宝网。转相映饰。阿难。彼莲花量或半由旬。或一二三四乃至百千由旬者。是一一花出三十六亿那由他百千光明。一一光中出三十六亿那由他百千诸佛。身如金色具三十二大丈夫相。八十随好殊胜庄严。放百千光普照世界。是诸佛等。现往东方为众说法。皆为安立无量有情于佛法中。南西北方四维上下亦复如是。</p><p style="line-height:1.5em;">　　复次阿难。极乐世界无有昏闇。亦无火光。涌泉陂湖彼皆非有。亦无住著家室林苑之名。及表示之像幼童色类。亦无日月昼夜之像。于一切处标式既无亦无名号。唯除如来所加威者。阿难。彼国众生若当生者。皆悉究竟无上菩提到涅槃处。何以故。若邪定聚及不定聚。不能了知建立彼因故。阿难。东方如恒沙界。一一界中如恒沙佛。彼诸佛等各各称叹阿弥陀佛无量功德。南西北方四维上下诸佛称赞亦复如是。何以故。他方佛国所有众生。闻无量寿如来名号。乃至能发一念净信欢喜爱乐。所有善根回向愿生无量寿国者。随愿皆生得不退转。乃至无上正等菩提。除五无间诽毁正法及谤圣者。阿难。若有众生。于他佛剎发菩提心。专念无量寿佛。及恒种殖众多善根。发心回向愿生彼国。是人临命终时。无量寿佛与比丘众。前后围绕现其人前。即随如来往生彼国得不退转。当证无上正等菩提。</p><p style="line-height:1.5em;">　　是故阿难。若有善男子善女人。愿生极乐世界欲见无量寿佛者。应发无上菩提心。复当专念极乐国土。积集善根应持回向。由此见佛生彼国中。得不退转乃至无上菩提。阿难。若他国众生发菩提心。虽不专念无量寿佛。亦非恒种众多善根。随己修行诸善功德。回向彼佛愿欲往生。此人临命终时。无量寿佛即遣化身。与比丘众前后围绕。其所化佛光明相好与真无异。现其人前摄受导引。即随化佛往生其国。得不退转无上菩提。</p><p style="line-height:1.5em;">　　阿难。若有众生住大乘者。以清净心向无量寿如来。乃至十念念无量寿佛愿生其国。闻甚深法即生信解。心无疑惑乃至获得一念净心。发一念心念无量寿佛。此人临命终时。如在梦中见无量寿佛。定生彼国得不退转无上菩提。阿难。以此义利故。无量无数不可思议无有等等无边世界诸佛如来。皆共称赞无量寿佛所有功德。</p><p style="line-height:1.5em;">　　佛告阿难。东方如恒河沙界。一一界中有如恒沙菩萨。为欲瞻礼供养无量寿佛及诸圣众来诣佛所。南西北方四维上下。亦复如是。尔时世尊。而说颂曰:</p><p style="line-height:1.5em;">　　东方诸佛剎</p><p style="line-height:1.5em;">　　数如恒河沙</p><p style="line-height:1.5em;">　　如是佛土中</p><p style="line-height:1.5em;">　　恒沙菩萨众</p><p style="line-height:1.5em;">　　皆现神通来</p><p style="line-height:1.5em;">　　礼无量寿佛</p><p style="line-height:1.5em;">　　三方诸圣众</p><p style="line-height:1.5em;">　　礼觐亦同归</p><p style="line-height:1.5em;">　　彼于沙界中</p><p style="line-height:1.5em;">　　道光诸辩论</p><p style="line-height:1.5em;">　　住深禅定乐</p><p style="line-height:1.5em;">　　四无所畏心</p><p style="line-height:1.5em;">　　各赍众妙花</p><p style="line-height:1.5em;">　　名香皆可悦</p><p style="line-height:1.5em;">　　并奏诸天乐</p><p style="line-height:1.5em;">　　百千和雅音</p><p style="line-height:1.5em;">　　以献天人师</p><p style="line-height:1.5em;">　　名闻十方者</p><p style="line-height:1.5em;">　　究竟威神力</p><p style="line-height:1.5em;">　　善学诸法门</p><p style="line-height:1.5em;">　　种种供养中</p><p style="line-height:1.5em;">　　勤修无懈倦</p><p style="line-height:1.5em;">　　功德智慧景</p><p style="line-height:1.5em;">　　能破诸幽冥</p><p style="line-height:1.5em;">　　咸以尊重心</p><p style="line-height:1.5em;">　　奉诸珍妙供</p><p style="line-height:1.5em;">　　彼观殊胜剎</p><p style="line-height:1.5em;">　　菩萨众无边</p><p style="line-height:1.5em;">　　愿速成菩提</p><p style="line-height:1.5em;">　　净界如安乐</p><p style="line-height:1.5em;">　　世尊知欲乐</p><p style="line-height:1.5em;">　　广大不思议</p><p style="line-height:1.5em;">　　微笑现金容</p><p style="line-height:1.5em;">　　告成如所愿</p><p style="line-height:1.5em;">　　了诸法如幻</p><p style="line-height:1.5em;">　　佛国犹梦响</p><p style="line-height:1.5em;">　　恒发誓庄严</p><p style="line-height:1.5em;">　　当成微妙土</p><p style="line-height:1.5em;">　　菩萨以愿力</p><p style="line-height:1.5em;">　　修胜菩提行</p><p style="line-height:1.5em;">　　知土如影像</p><p style="line-height:1.5em;">　　发诸弘誓心</p><p style="line-height:1.5em;">　　若求遍清净</p><p style="line-height:1.5em;">　　殊胜无边剎</p><p style="line-height:1.5em;">　　闻佛圣德名</p><p style="line-height:1.5em;">　　愿生安乐国</p><p style="line-height:1.5em;">　　若有诸菩萨</p><p style="line-height:1.5em;">　　志求清净土</p><p style="line-height:1.5em;">　　了知法无我</p><p style="line-height:1.5em;">　　愿生安乐国</p><p style="line-height:1.5em;">　　复次阿难。极乐世界所有菩萨。于无上菩提皆悉安住一生补处。唯除大愿能师子吼擐大甲冑摩诃萨众为度群生修大涅槃者。</p><p style="line-height:1.5em;">　　复次阿难。彼佛剎中诸声闻众。皆有身光能照一寻。菩萨光照极百千寻。除二菩萨光明常照三千大千世界。</p><p style="line-height:1.5em;">　　阿难白佛言。世尊。彼二菩萨名为何等。</p><p style="line-height:1.5em;">　　佛告阿难。汝今谛听。彼二菩萨。一名观自在。二名大势至。阿难。此二菩萨从娑婆世界舍寿量已往生彼国。阿难。彼极乐界所生菩萨。皆具三十二相。肤体柔软诸根聪利智慧善巧。于差别法无不了知。禅定神通善能游戏。皆非薄德钝根之流。彼菩萨中有得初忍或第二忍者无量无边。或有证得无生法忍。阿难。彼国菩萨乃至菩提不堕恶趣。生生之处能了宿命。唯除五浊剎中出现于世。</p><p style="line-height:1.5em;">　　阿难。彼国菩萨皆于晨朝。供养他方无量百千诸佛。随所希求种种花鬘涂香末香。幢幡缯盖及诸音乐。以佛神力皆现手中供养诸佛。如是供具广大甚多。无数无边不可思议。若复乐求种种名花。花有无量百千光色。皆现手中奉散诸佛阿难。其所散花。即于空中变成花盖。盖之小者满十由旬。若不更以新花重散。前所散花终不堕落。阿难。或有花盖满二十由旬。如是三十四十乃至千由旬。或等四洲或遍小千中千。乃至三千大千世界。此诸菩萨生希有心得大喜爱。于晨朝时。奉事供养尊重赞叹无量百千亿那由他佛。及种诸善根已。即于晨朝还到本国。此皆由无量寿佛本愿加威及曾供如来。善根相续无缺减故。善修习故。善摄取故。善成就故。</p><p style="line-height:1.5em;">　　复次阿难。彼极乐界诸菩萨众。所说语言与一切智相应。于所受用皆无摄取。遍游佛剎无爱无厌亦无希求。不希求想。无自想。无烦恼想。无我想。无斗诤相违怨瞋之想。何以故。彼诸菩萨。于一切众生。有大慈悲利益心故。有柔软无障碍心。不浊心。无忿恨心。有平等调伏寂静之心。忍心忍调伏心。有等引澄净无散乱心。无覆蔽心。净心。极净心。照曜心。无尘心。大威德心。善心。广大心。无比心。甚深心。爱法心。喜法心。善意心。舍离一切执著心。断一切众生烦恼心。闭一切恶趣心故。行智慧行已成就无量功德。于禅定觉分善能演说。而常游戏无上菩提勤修敷演。肉眼发生能有简择。天眼出现鉴诸佛土。法眼清净能离诸著。慧眼通达到于彼岸。佛眼成就觉悟开示。生无碍慧为他广说。于三界中平等勤修。既自调伏亦能调伏一切有情。能令获得胜奢摩他。于一切法证无所得。善能说法言辞巧妙。勤修供养一切诸佛。摧伏有情一切烦恼。为诸如来之所悦可而能如是。如是思惟。作是思惟时。能集能见一切诸法皆无所得。以方便智修行灭法。善知取舍理非理趣。于理趣非理趣中皆得善巧。于世语言心不爱乐。出世经典诚信勤修。善巧寻求一切诸法。求一切法增长了知。知法本无实不可得。于所行处亦无取舍。解脱老病住诸功德。从本已来安住神通勤修深法。于甚深法而无退转。于难解法悉能通达。得一乘道无有疑惑。于佛教法不由他悟。其智宏深譬之巨海。菩提高广喻若须弥。自身威光超于日月。凡所思择与慧相应。犹如雪山其心洁白。光明普照无边功德烧烦恼薪。方之于火不为善恶之所动摇。心静常安犹如大地。洗涤烦惑如清净水。心无所主犹如火。不著世间犹如风。养诸有情犹如地。观诸世界如虚空。荷载众生犹如良乘。不染世法譬之莲花。远畅法音犹如雷震。雨一切法方之大雨。光蔽贤圣犹彼大仙。善能调伏如大龙象。勇猛无畏如师子王。覆护众生如尼拘陀树。他论不动如铁围山。修慈无量如彼恒河。诸善法王能为前导如大梵天。无所聚积犹如飞鸟。摧伏他论如金翅王。难遇希有如优昙花。最胜丈夫其心正直。无有懈怠能善修行。于诸见中善巧决定。柔和忍辱无嫉妒心。论法无厌求法不倦。常勤演说利益众生。戒若琉璃内外明洁。善闻诸法而为胜宝。其所说言令众悦伏。以智慧力建大法幢。吹大法螺。击大法鼓。常乐勤修建诸法表。由智慧光心无迷惑。远众过失亦无损害。以淳净心离诸秽染。常行惠施永舍悭贪。禀性温和常怀惭耻。其心寂定智慧明察。作世间灯破众生闇。堪受利养殊胜福田。为大导师周济群物。远离憎爱心净无忧。勇进无怖为大法将。了知地狱调伏自他。利益有情拔诸毒箭。为世间解为世间师。引导群生舍诸爱著。永离三垢游戏神通。因力。缘力。愿力。发起力。世俗力。出生力。善根力。三摩地力。闻力。舍力。戒力。忍力。精进力。定力。慧力。奢摩他力。毘钵舍那力。神通力。念力。觉力。摧伏一切大魔军力。并他论法力。能破一切烦恼怨力。及殊胜大力。威福具足相好端严。智慧辩才善根圆满。目净修广人所爱乐。其身清洁远离贡高。以尊重心奉事诸佛。于诸佛所植众善本。拔除憍慢离贪瞋痴。殊胜吉祥应供中最。住胜智境赫奕慧光。心生欢喜雄猛无畏。福智具足无有滞限。但说所闻开示群物。随所闻法皆能解了。于菩提分法勇猛勤修。空无相愿而常安住。及不生不灭诸三摩地。行遍道场远二乘境。阿难。我今略说彼极乐界所生菩萨摩诃萨众真实功德悉皆如是。阿难。假令我身住寿百千亿那由他劫。以无碍辩欲具称扬彼诸菩萨摩诃萨等真实功德不可穷尽。阿难。彼诸菩萨摩诃萨等。尽其寿量亦不能知。</p><p style="line-height:1.5em;">　　尔时世尊告阿难言。此是无量寿佛极乐世界。汝应从坐而起合掌恭敬五体投地为佛作礼。彼佛名称遍满十方。彼一一方恒沙诸佛。皆共称赞无碍无断。</p><p style="line-height:1.5em;">　　是时阿难。即从坐起偏袒右肩。西面合掌五体投地。白佛言。世尊。我今欲见极乐世界无量寿如来。并供养奉事无量百千亿那由他佛及菩萨众。种诸善根。</p><p style="line-height:1.5em;">　　时无量寿佛。即于掌中放大光明。遍照百千俱胝那由他剎。彼诸佛剎所有大小诸山。黑山。宝山。须弥卢山。迷卢山。大迷卢山。目真邻陀山。摩诃目真邻陀山。铁围山。大铁围山。丛薄园林及诸宫殿天人等物。以佛光明皆悉照见。譬如有人以净天眼观一寻地见诸所有。又如日光出现万物斯睹。彼诸国中比丘比丘尼优婆塞优婆夷。悉见无量寿如来如须弥山王。照诸佛剎时诸佛国。皆悉明现如处一寻。以无量寿如来殊胜光明极清净故。见彼高座及诸声闻菩萨等众。譬如大地洪水盈满。树林山河皆没不现唯有大水。如是阿难。彼佛剎中无有他论及异形类。唯除一切大声闻众一寻光明。及彼菩萨摩诃萨踰缮那等百千寻光。彼无量寿如来应正等觉光明。映蔽一切声闻及诸菩萨。令诸有情悉皆得见。彼极乐界菩萨声闻人天众等。一切皆睹娑婆世界释迦如来。及比丘众围绕说法。</p><p style="line-height:1.5em;">　　尔时佛告弥勒菩萨言。汝颇见具足清净威德庄严佛剎。及见空中树林园苑涌泉池沼不耶。汝见大地乃至色究竟天。于虚空中散花树林以为庄严。复有众鸟住虚空界。出种种音犹如佛声普闻世界。是诸众鸟皆是化作非实畜生。汝见是耶。</p><p style="line-height:1.5em;">　　弥勒白佛言。唯然已见。</p><p style="line-height:1.5em;">　　佛复告弥勒菩萨言。汝见此诸众生。入踰缮那百千宫殿已。游行虚空无著无碍。遍诸剎土供养诸佛。及见彼有情于昼夜分念佛相续不耶。</p><p style="line-height:1.5em;">　　弥勒白言。唯然尽见。</p><p style="line-height:1.5em;">　　佛复告言。汝见他化自在天与极乐诸人受用资具有差别不。</p><p style="line-height:1.5em;">　　弥勒白言。我不见彼有少差别。</p><p style="line-height:1.5em;">　　佛告弥勒。汝见极乐世界人住胎不。</p><p style="line-height:1.5em;">　　弥勒白言。世尊。譬如三十三天夜摩天等。入百由旬若五百由旬宫殿之内游戏欢乐。我见极乐世界人住胎者。如夜摩天处于宫殿。又见众生于莲华内结加趺坐自然化生。</p><p style="line-height:1.5em;">　　时弥勒菩萨复白佛言。世尊。何因缘故。彼国众生有胎生者化生者。</p><p style="line-height:1.5em;">　　佛告弥勒。若有众生。堕于疑悔积集善根。希求佛智。普遍智。不思议智。无等智。威德智。广大智。于自善根不能生信。以此因缘。于五百岁住宫殿中。不见佛不闻法。不见菩萨及声闻众。若有众生。断除疑悔积集善根。希求佛智乃至广大智信已善根。此人于莲华内结加趺坐忽然化生。瞬息而出。譬如他国有人来至。而此菩萨亦复如是。余国发心来生极乐。见无量寿佛奉事供养。及诸菩萨声闻之众。阿逸多。汝观殊胜智者。彼因广慧力故受彼化生。于莲花中结加趺坐。汝观下劣之辈。于五百岁中不见佛不闻法。不见菩萨及声闻众。不知菩萨威仪法则。不能修习诸功德故。无因奉事无量寿佛。是诸人等皆为昔缘疑悔所致。譬如剎帝利王其子犯法。幽之内宫处以花观。层楼绮殿妙饰奇珍。宝帐金床重敷茵褥。名花布地烧大宝香。服御所资悉皆丰备。而以阎浮金锁系其两足。</p><p style="line-height:1.5em;">　　佛告弥勒。于意云何。彼王子心宁乐此不。</p><p style="line-height:1.5em;">　　答言不也。世尊彼幽絷时常思解脱。求诸亲识居士宰官长者近臣。王之太子虽希出离终不从心。乃至剎帝利王。心生欢喜方得解脱。</p><p style="line-height:1.5em;">　　佛告弥勒。如是如是。若有堕于疑悔。种诸善根希求佛智乃至广大智。于自善根不能生信。由闻佛名起信心故。虽生彼国于莲花中不得出现。彼等众生处花胎中。犹如园苑宫殿之想。何以故。彼中清净无诸秽恶。一切无有不可乐者。然彼众生于五百岁。不见佛不闻法。不见菩萨。及声闻众。不得供养奉事诸佛。不得问于菩萨法藏。远离一切殊胜善根。彼等于中不生欣乐。不能出现修习善法。往昔世中过失尽已然后乃出。彼于出时。心迷上下四方之所。若五百岁无疑惑者。即当供养无量百千俱胝那由他佛。并种无量无边善根。汝阿逸多当知。疑惑与诸菩萨为大损害。</p><p style="line-height:1.5em;">　　尔时弥勒菩萨白佛言。世尊。于此国界不退菩萨当生极乐国者其数几何。</p><p style="line-height:1.5em;">　　佛告弥勒。此佛土中有七十二亿菩萨。彼于无量亿那由他百千佛所。种诸善根成不退转当生彼国。况余菩萨由少善根生彼国者不可称计。阿逸多。从难忍如来佛国。有十八亿不退菩萨。当生极乐世界。东北方宝藏佛国中。有九十亿不退菩萨。当生彼土。从无量声如来国中。有二十二亿不退菩萨。当生彼土。从光明如来国中。有三十二亿不退菩萨。当生彼土。从龙天如来国中。有十四亿不退菩萨。当生彼土。从胜天力如来国中。有十二千不退菩萨。当生彼土。从师子如来国中。有五百不退菩萨。当生彼土。从离尘如来国中。有八十一亿不退菩萨。当生彼土。从世天如来国中。有六十亿不退菩萨。当生彼土。从胜积如来国中。有六十亿不退菩萨。当生彼土。从人王如来国中。有十俱胝不退菩萨。当生彼土。从胜花如来国中。有五百菩萨。具大精进发趣一乘。于七日中能令众生离百千亿那由他劫生死流转。彼等亦当生极乐界。从发起精进如来国中。有六十九亿不退菩萨。当生彼土。到彼国已。供养礼拜无量寿如来及菩萨众。阿逸多。我若具说诸方菩萨生极乐界。若已到今到当到。为供养礼拜瞻仰无量寿佛等者。但说其名。穷劫不尽。</p><p style="line-height:1.5em;">　　阿逸多。汝观彼诸菩萨摩诃萨善获利益。若有闻彼佛名。能生一念喜爱之心。当获如上所说功德。心无下劣亦不贡高。成就善根悉皆增上。阿逸多。是故告汝及天人世间阿修罗等。今此法门付嘱于汝。应当爱乐修习。乃至经一昼夜。受持读诵生希望心。于大众中为他开示。当令书写执持经卷。于此经中生导师想。阿逸多。是故菩萨摩诃萨。欲令无量诸众生等。速疾安住不退转于阿耨多罗三藐三菩提。及欲见彼广大庄严。摄受殊胜佛剎圆满功德者。应当起精进力听此法门。假使经过大千世界满中猛火。为求法故不生退屈谄伪之心。读诵受持书写经卷。乃至于须臾顷为他开示。劝令听闻不生忧恼。设入大火不应疑悔。何以故。彼无量亿诸菩萨等。皆悉求此微妙法门。尊重听闻不生违背。是故汝等应求此法。阿逸多。彼诸众生获大善利。若于来世乃至正法灭时。当有众生殖诸善本。已曾供养无量诸佛。由彼如来加威力故。能得如是广大法门。一切如来称赞悦可。若于彼法摄取受持。当获广大一切智智。随意所乐种诸善根。若善男子善女人等。于彼法中广大胜解之者。当能听闻获大欢喜。受持读诵广为他说常乐修行。阿逸多。无量亿数诸菩萨等。求请此法不曾厌背。是故汝等诸善男子及善女人。于今来世能于是法若已求现求当求者。皆获善利。</p><p style="line-height:1.5em;">　　阿逸多。如来所应作者皆已作之。汝等应当安住无疑种诸善本。应常修学使无疑滞。不入一切种类珍宝成就牢狱。阿逸多。如是等类大威德者。能生广大佛法异门。由于此法不听闻故。有一亿菩萨。退转阿耨多罗三藐三菩提。阿逸多。佛出世难。离八难身亦为难得。诸佛如来无上之法。十力无畏无碍无著甚深之法。及波罗蜜等菩萨之法。能说法人亦难开示。阿逸多。善说法人非易可遇。坚固深信时亦难遭。是故我今如理宣说。汝等修习应如教住。汝阿逸多。我以此法门及诸佛法嘱累于汝。汝当修行无令灭没。如是广大微妙法门。一切诸佛之所称赞。勿违佛教而弃舍之。当令汝等获不善利。沦没长夜备众危苦。是故我今为大嘱累。当令是法久住不灭。应勤修行随顺我教。</p><p style="line-height:1.5em;">　　尔时世尊。而说颂曰:</p><p style="line-height:1.5em;">　　若于福德初未修</p><p style="line-height:1.5em;">　　终不闻斯微妙法</p><p style="line-height:1.5em;">　　勇猛能成诸善利</p><p style="line-height:1.5em;">　　当闻如是甚深经</p><p style="line-height:1.5em;">　　彼人曾见诸世尊</p><p style="line-height:1.5em;">　　能作大光拯浊世</p><p style="line-height:1.5em;">　　多闻总持如巨海</p><p style="line-height:1.5em;">　　彼获圣贤喜爱心</p><p style="line-height:1.5em;">　　懈怠邪见下劣人</p><p style="line-height:1.5em;">　　不信如来斯正法</p><p style="line-height:1.5em;">　　若曾于佛殖众善</p><p style="line-height:1.5em;">　　救世之行彼能修</p><p style="line-height:1.5em;">　　譬如盲人恒处闇</p><p style="line-height:1.5em;">　　不能开导于他路</p><p style="line-height:1.5em;">　　声闻于佛智亦然</p><p style="line-height:1.5em;">　　况余有情而悟解</p><p style="line-height:1.5em;">　　如来功德佛自知</p><p style="line-height:1.5em;">　　唯有世尊能开示</p><p style="line-height:1.5em;">　　天龙夜叉所不及</p><p style="line-height:1.5em;">　　二乘自绝于名言</p><p style="line-height:1.5em;">　　若诸有情当作佛</p><p style="line-height:1.5em;">　　行超普贤登彼岸</p><p style="line-height:1.5em;">　　敷演一佛之功德</p><p style="line-height:1.5em;">　　时逾多劫不思议</p><p style="line-height:1.5em;">　　于是中间身灭度</p><p style="line-height:1.5em;">　　佛之胜慧莫能量</p><p style="line-height:1.5em;">　　是故具足于信闻</p><p style="line-height:1.5em;">　　及诸善友之摄受</p><p style="line-height:1.5em;">　　得闻如是深妙法</p><p style="line-height:1.5em;">　　当获爱重诸圣尊</p><p style="line-height:1.5em;">　　如来胜智遍虚空</p><p style="line-height:1.5em;">　　所说义言唯佛悟</p><p style="line-height:1.5em;">　　是故博闻诸智士</p><p style="line-height:1.5em;">　　应信我教如实言</p><p style="line-height:1.5em;">　　人趣之身得甚难</p><p style="line-height:1.5em;">　　如来出世遇亦难</p><p style="line-height:1.5em;">　　信慧多时方乃获</p><p style="line-height:1.5em;">　　是故修者应精进</p><p style="line-height:1.5em;">　　如是妙法已听闻</p><p style="line-height:1.5em;">　　常念诸佛而生喜</p><p style="line-height:1.5em;">　　彼人往昔真吾友</p><p style="line-height:1.5em;">　　善能乐欲佛菩提</p><p style="line-height:1.5em;">　　尔时世尊说是经已。天人世间有万二千那由他亿众生。远尘离垢得法眼净。二十亿众生。得阿那含果。六千八百比丘。诸漏已尽心得解脱。四十亿菩萨。于无上菩提住不退转。被大甲冑当成正觉。有二十五亿众生得不退忍。有四万亿那由他百千众生。于无上菩提未曾发意。今始初发种诸善根。愿生极乐世界见阿弥陀佛。皆当往生彼如来土。各于异方次第成佛同名妙音。有八万亿那由他众生。得授记法忍成无上菩提。彼无量寿佛昔行菩萨道时成熟有情。悉皆当生极乐世界。忆念俦昔所发思愿皆得成满。</p><p style="line-height:1.5em;">　　尔时三千大千世界六种震动。并现种种希有神变。放大光明普照世界。无量亿那由他百千天人。同时音乐不鼓自鸣。雨天曼陀罗花没至于膝。乃至阿迦腻咤天。皆作种种殊妙供养。佛说经已。弥勒菩萨等及尊者阿难。一切大众闻佛所说。皆大欢喜。</p><p style="line-height:1.5em;">　　佛说无量寿经</p><p style="line-height:1.5em;">　　曹魏天竺三藏康僧铠译</p><p style="line-height:1.5em;">　　我闻如是。一时佛住王舍城耆阇崛山中。与大比丘众万二千人俱。一切大圣神通已达。其名曰尊者了本际.尊者正愿.尊者正语.尊者大号.尊者仁贤.尊者离垢.尊者名闻.尊者善实.尊者具足.尊者牛王.尊者优楼频蠡迦叶.尊者伽耶迦叶.尊者那提迦叶.尊者摩诃迦叶.尊者舍利弗.尊者大目揵连.尊者劫宾那.尊者大住.尊者大净志.尊者摩诃周那.尊者满愿子.尊者离障阂.尊者流灌.尊者坚伏.尊者面王.尊者果乘.尊者仁性.尊者喜乐.尊者善来.尊者罗云.尊者阿难。皆如斯等上首者也。又与大乘众菩萨俱。普贤菩萨.妙德菩萨.慈氏菩萨等。此贤劫中一切菩萨。又贤护等十六正士。善思议菩萨.信慧菩萨.空无菩萨.神通华菩萨.光英菩萨.慧上菩萨.智幢菩萨.寂根菩萨.愿慧菩萨.香象菩萨.宝英菩萨.中住菩萨.制行菩萨.解脱菩萨。皆遵普贤大士之德。具诸菩萨无量行愿。安住一切功德之法。游步十方。行权方便。入佛法藏究竟彼岸。于无量世界现成等觉。处兜率天弘宣正法。舍彼天宫降神母胎。从右胁生现行七步。光明显曜。普照十方无量佛土。六种振动。举声自称。吾当于世为无上尊。释梵奉侍天人归仰。示现算计文艺射御。博综道术。贯练群籍。游于后园。讲武试艺。现处宫中色味之间。见老病死悟世非常。弃国财位。入山学道。服乘白马宝冠璎珞。遣之令还。舍珍妙衣而著法服。剃除须发。端坐树下。勤苦六年。行如所应。现五浊剎随顺群生。示有尘垢沐浴金流。天按树枝。得攀出池。灵禽翼从往诣道场。吉祥感征表章功祚。哀受施草敷佛树下加趺而坐。奋大光明使魔知之。魔率官属而来逼试。制以智力皆令降伏。得微妙法成最正觉。释梵祈劝请转*轮。以佛游步。佛吼而吼。扣法鼓。吹法螺。执法剑。建法幢。震法雷。曜法电。澍法雨。演法施。常以法音觉诸世间。光明普照无量佛土。一切世界六种震动。总摄魔界动魔宫殿。众魔慑怖莫不归伏。掴裂邪网消灭诸见。散诸尘劳坏诸欲堑。严护法城开阐法门。洗濯垢污显明清白。光融佛法宣流正化。入国分卫获诸丰膳。贮功德。示福田。欲宣法。现欣笑。以诸法药救疗三苦。显现道意无量功德。授菩萨记成等正觉。示现灭度拯济无极。消除诸漏殖众德本。具足功德微妙难量。游诸佛国普现道教。其所修行清净无秽。譬如幻师现众异像为男为女无所不变。本学明了在意所为。此诸菩萨亦复如是。学一切法。贯综缕练。所住安谛。靡不感化。无数佛土。皆悉普现。未曾慢恣愍伤众生。如是之法一切具足。菩萨经典究畅要妙。名称普至导御十方。无量诸佛咸共护念。佛所住者皆已得住。大圣所立而皆已立。如来导化各能宣布。为诸菩萨而作大师。以甚深禅慧开导众人。通诸法性达众生相。明了诸国供养诸佛。化现其身犹如电光。善学无畏晓了幻法。坏裂魔网。解诸缠缚。超越声闻缘觉之地。得空无相无愿三昧。善立方便。显示三乘。于此中下而现灭度。亦无所作亦无所有。不起不灭得平等法。具足成就无量总持百千三昧。诸根智慧广普寂定。深入菩萨法藏。得佛华严三昧。宣扬演说一切经典。住深定门。悉睹现在无量诸佛。一念之顷无不周遍。济诸剧难诸闲不闲。分别显示真实之际。得诸如来辩才之智。入众言音。开化一切。超过世间诸所有法。心常谛住度世之道。于一切万物随意自在。为众生类作不请之友。荷负群生为之重任。受持如来甚深法藏。护佛种性常使不绝。兴大悲愍众生。演慈辩授法眼。杜三趣开善门。以不请之法。施诸黎庶。犹如孝子爱敬父母。于诸众生视之若己。一切善本皆度彼岸。悉获诸佛无量功德。智慧圣明不可思议。如是菩萨无量大士。不可称计一时来会。</p><p style="line-height:1.5em;">　　尔时世尊。诸根悦豫。姿色清净。光颜巍巍。尊者阿难承佛圣旨。即从座起。偏袒右肩。长跪合掌而白佛言。今日世尊。诸根悦豫。姿色清净。光颜巍巍。如明镜净影畅表里。威容显耀超绝无量。未曾瞻睹殊妙如今。唯然大圣我心念言。今日世尊住奇特法。今日世雄住佛所住。今日世眼住导师行。今日世英住最胜道。今日天尊行如来德。去来现在佛佛相念。得无今佛念诸佛耶。何故威神光光乃尔。于是世尊告阿难曰。云何阿难。诸天教汝来问佛耶。自以慧见问威颜乎。阿难白佛。无有诸天来教我者。自以所见问斯义耳。佛言。善哉阿难。所问甚快。发深智慧真妙辩才。愍念众生问斯慧义。如来以无尽大悲矜哀三界。所以出兴于世。光阐道教。普令群萌获真法利。无量亿劫难值难见。犹灵瑞华时时乃出。今所问者多所饶益。开化一切诸天人民。阿难。当知如来正觉其智难量多所导御。慧见无碍无能遏绝。以一喰之力能住寿命。亿百千劫无数无量。复过于此。诸根悦豫不以毁损。姿色不变光颜无异。所以者何。如来定慧究畅无极。于一切法而得自在。阿难谛听。今为汝说。对曰唯然愿乐欲闻。</p><p style="line-height:1.5em;">　　佛告阿难。乃往过去久远无量不可思议无央数劫。锭光如来兴出于世。教化度脱无量众生。皆令得道乃取灭度。次有如来名曰光远。次名月光。次名栴檀香。次名善山王。次名须弥天冠。次名须弥等曜。次名月色。次名正念。次名离垢。次名无著。次名龙天。次名夜光。次名安明顶。次名不动地。次名琉璃妙华。次名琉璃金色。次名金藏。次名炎光。次名炎根。次名地种。次名月像。次名日音。次名解脱华。次名庄严光明。次名海觉神通。次名水光。次名大香。次名离尘垢。次名舍厌意。次名宝炎。次名妙顶。次名勇立。次名功德持慧。次名蔽日月光。次名日月琉璃光。次名无上琉璃光。次名最上首。次名菩提华。次名月明。次名日光。次名华色王。次名水月光。次名除痴冥。次名度盖行。次名净信。次名善宿。次名威神。次名法慧。次名鸾音。次名师子音。次名龙音。次名处世。如此诸佛皆悉已过。</p><p style="line-height:1.5em;">　　尔时次有佛。名世自在王如来应供等正觉明行足善逝世间解无上士调御丈夫天人师佛世尊。时有国王。闻佛说法心怀悦豫寻发无上正真道意。弃国捐王行作沙门。号曰法藏。高才勇哲与世超异。诣世自在王如来所。稽首佛足右遶三匝。长跪合掌以颂赞曰:</p><p style="line-height:1.5em;">　　光颜巍巍</p><p style="line-height:1.5em;">　　威神无极</p><p style="line-height:1.5em;">　　如是炎明</p><p style="line-height:1.5em;">　　无与等者</p><p style="line-height:1.5em;">　　日月摩尼</p><p style="line-height:1.5em;">　　珠光炎耀</p><p style="line-height:1.5em;">　　皆悉隐蔽</p><p style="line-height:1.5em;">　　犹如聚墨</p><p style="line-height:1.5em;">　　如来容颜</p><p style="line-height:1.5em;">　　超世无伦</p><p style="line-height:1.5em;">　　正觉大音</p><p style="line-height:1.5em;">　　响流十方</p><p style="line-height:1.5em;">　　戒闻精进</p><p style="line-height:1.5em;">　　三昧智慧</p><p style="line-height:1.5em;">　　威德无侣</p><p style="line-height:1.5em;">　　殊胜希有</p><p style="line-height:1.5em;">　　深谛善念</p><p style="line-height:1.5em;">　　诸佛法海</p><p style="line-height:1.5em;">　　穷深尽奥</p><p style="line-height:1.5em;">　　究其崖底</p><p style="line-height:1.5em;">　　无明欲怒</p><p style="line-height:1.5em;">　　世尊永无</p><p style="line-height:1.5em;">　　人雄师子</p><p style="line-height:1.5em;">　　神德无量</p><p style="line-height:1.5em;">　　功德广大</p><p style="line-height:1.5em;">　　智慧深妙</p><p style="line-height:1.5em;">　　光明威相</p><p style="line-height:1.5em;">　　震动大千</p><p style="line-height:1.5em;">　　愿我作佛</p><p style="line-height:1.5em;">　　齐圣法王</p><p style="line-height:1.5em;">　　过度生死</p><p style="line-height:1.5em;">　　靡不解脱</p><p style="line-height:1.5em;">　　布施调意</p><p style="line-height:1.5em;">　　戒忍精进</p><p style="line-height:1.5em;">　　如是三昧</p><p style="line-height:1.5em;">　　智慧为上</p><p style="line-height:1.5em;">　　吾誓得佛</p><p style="line-height:1.5em;">　　普行此愿</p><p style="line-height:1.5em;">　　一切恐惧</p><p style="line-height:1.5em;">　　为作大安</p><p style="line-height:1.5em;">　　假令有佛</p><p style="line-height:1.5em;">　　百千亿万</p><p style="line-height:1.5em;">　　无量大圣</p><p style="line-height:1.5em;">　　数如恒沙</p><p style="line-height:1.5em;">　　供养一切</p><p style="line-height:1.5em;">　　斯等诸佛</p><p style="line-height:1.5em;">　　不如求道</p><p style="line-height:1.5em;">　　坚正不却</p><p style="line-height:1.5em;">　　譬如恒沙</p><p style="line-height:1.5em;">　　诸佛世界</p><p style="line-height:1.5em;">　　复不可计</p><p style="line-height:1.5em;">　　无数剎土</p><p style="line-height:1.5em;">　　光明悉照</p><p style="line-height:1.5em;">　　遍此诸国</p><p style="line-height:1.5em;">　　如是精进</p><p style="line-height:1.5em;">　　威神难量</p><p style="line-height:1.5em;">　　令我作佛</p><p style="line-height:1.5em;">　　国土第一</p><p style="line-height:1.5em;">　　其众奇妙</p><p style="line-height:1.5em;">　　道场超绝</p><p style="line-height:1.5em;">　　国如泥洹</p><p style="line-height:1.5em;">　　而无等双</p><p style="line-height:1.5em;">　　我当愍哀</p><p style="line-height:1.5em;">　　度脱一切</p><p style="line-height:1.5em;">　　十方来生</p><p style="line-height:1.5em;">　　心悦清净</p><p style="line-height:1.5em;">　　已到我国</p><p style="line-height:1.5em;">　　快乐安隐</p><p style="line-height:1.5em;">　　幸佛信明</p><p style="line-height:1.5em;">　　是我真证</p><p style="line-height:1.5em;">　　发愿于彼</p><p style="line-height:1.5em;">　　力精所欲</p><p style="line-height:1.5em;">　　十方世尊</p><p style="line-height:1.5em;">　　智慧无碍</p><p style="line-height:1.5em;">　　常令此尊</p><p style="line-height:1.5em;">　　知我心行</p><p style="line-height:1.5em;">　　假令身止</p><p style="line-height:1.5em;">　　诸苦毒中</p><p style="line-height:1.5em;">　　我行精进</p><p style="line-height:1.5em;">　　忍终不悔</p><p style="line-height:1.5em;">　　佛告阿难。法藏比丘说此颂已。而白佛言。唯然世尊。我发无上正觉之心。愿佛为我广宣经法。我当修行摄取佛国清净庄严无量妙土。令我于世速成正觉。拔诸生死勤苦之本。佛语阿难。时世自在王佛。告法藏比丘。如所修行庄严佛土。汝自当知。比丘白佛。斯义弘深非我境界。唯愿世尊广为敷演诸佛如来净土之行。我闻此已。当如说修行成满所愿。尔时世自在王佛。知其高明志愿深广。即为法藏比丘而说经言。譬如大海。一人斗量经历劫数。尚可穷底得其妙宝。人有至心精进求道不止会当克果。何愿不得。</p><p style="line-height:1.5em;">　　于是世自在王佛。即为广说二百一十亿诸佛剎土天人之善恶国土之粗妙。应其心愿悉现与之。时彼比丘闻佛所说严净国土。皆悉睹见超发无上殊胜之愿。其心寂静志无所著。一切世间无能及者。具足五劫。思惟摄取庄严佛国清净之行。阿难白佛。彼佛国土寿量几何。佛言。其佛寿命四十二劫。时法藏比丘。摄取二百一十亿诸佛妙土清净之行。如是修已诣彼佛所。稽首礼足遶佛三匝合掌而住。白言世尊。我已摄取庄严佛土清净之行。佛告比丘。汝今可说宜知是时。发起悦可一切大众。菩萨闻已修行此法。缘致满足无量大愿。比丘白佛。唯垂听察。如我所愿当具说之。</p><p style="line-height:1.5em;">　　设我得佛。国有地狱饿鬼畜生者。不取正觉。</p><p style="line-height:1.5em;">　　设我得佛。国中人天。寿终之后。复更三恶道者。不取正觉。</p><p style="line-height:1.5em;">　　设我得佛。国中人天。不悉真金色者。不取正觉。</p><p style="line-height:1.5em;">　　设我得佛。国中人天。形色不同有好丑者。不取正觉。</p><p style="line-height:1.5em;">　　设我得佛。国中人天。不悉识宿命。下至知百千亿那由他诸劫事者。不取正觉</p><p style="line-height:1.5em;">　　设我得佛。国中人天。不得天眼。下至见百千亿那由他诸佛国者。不取正觉。</p><p style="line-height:1.5em;">　　设我得佛。国中人天。不得天耳。下至闻百千亿那由他诸佛所说。不悉受持者。不取正觉。</p><p style="line-height:1.5em;">　　设我得佛。国中人天。不得见他心智。下至知百千亿那由他诸佛国中众生心念者。不取正觉。</p><p style="line-height:1.5em;">　　设我得佛。国中人天。不得神足。于一念顷下至不能超过百千亿那由他诸佛国者。不取正觉。</p><p style="line-height:1.5em;">　　设我得佛。国中人天。若起想念贪计身者。不取正觉。</p><p style="line-height:1.5em;">　　设我得佛。国中人天。不住定聚。必至灭度者。不取正觉。</p><p style="line-height:1.5em;">　　设我得佛。光明有能限量。下至不照百千亿那由他诸佛国者。不取正觉。</p><p style="line-height:1.5em;">　　设我得佛。寿命有能限量。下至百千亿那由他劫者。不取正觉。</p><p style="line-height:1.5em;">　　设我得佛。国中声闻有能计量。乃至三千大千世界众生缘觉。于百千劫悉共计挍知其数者。不取正觉。</p><p style="line-height:1.5em;">　　设我得佛。国中人天。寿命无能限量。除其本愿修短自在。若不尔者。不取正觉。</p><p style="line-height:1.5em;">　　设我得佛。国中人天。乃至闻有不善名者。不取正觉。</p><p style="line-height:1.5em;">　　设我得佛。十方世界无量诸佛。不悉谘嗟称我名者。不取正觉。</p><p style="line-height:1.5em;">　　设我得佛。十方众生至心信乐。欲生我国乃至十念。若不生者不取正觉。唯除五逆诽谤正法。</p><p style="line-height:1.5em;">　　设我得佛。十方众生发菩提心修诸功德。至心发愿欲生我国。临寿终时。假令不与大众围遶现其人前者。不取正觉。</p><p style="line-height:1.5em;">　　设我得佛。十方众生闻我名号系念我国殖诸德本。至心回向欲生我国。不果遂者。不取正觉。</p><p style="line-height:1.5em;">　　设我得佛。国中人天。不悉成满三十二大人相者。不取正觉。</p><p style="line-height:1.5em;">　　设我得佛。他方佛土诸菩萨众来生我国。究竟必至一生补处。除其本愿自在所化。为众生故被弘誓铠。积累德本度脱一切。游诸佛国修菩萨行。供养十方诸佛如来。开化恒沙无量众生。使立无上正真之道。超出常伦。诸地之行。现前修习普贤之德。若不尔者不取正觉。</p><p style="line-height:1.5em;">　　设我得佛。国中菩萨。承佛神力供养诸佛。一食之顷不能遍至无量无数亿那由他诸佛国者不取正觉。</p><p style="line-height:1.5em;">　　设我得佛。国中菩萨。在诸佛前现其德本。诸所求欲供养之具。若不如意者。不取正觉。</p><p style="line-height:1.5em;">　　设我得佛。国中菩萨不能演说一切智者。不取正觉。</p><p style="line-height:1.5em;">　　设我得佛。国中菩萨不得金刚那罗延身者。不取正觉。</p><p style="line-height:1.5em;">　　设我得佛。国中人天。一切万物严净光丽。形色殊特穷微极妙无能称量。其诸众生。乃至逮得天眼。有能明了辨其名数者。不取正觉。</p><p style="line-height:1.5em;">　　设我得佛。国中菩萨。乃至少功德者。不能知见其道场树无量光色高四百万里者。不取正觉。</p><p style="line-height:1.5em;">　　设我得佛。国中菩萨。若受读经法讽诵持说。而不得辩才智慧者。不取正觉。</p><p style="line-height:1.5em;">　　设我得佛。国中菩萨。智慧辩才若可限量者。不取正觉。</p><p style="line-height:1.5em;">　　设我得佛。国土清净。皆悉照见十方一切无量无数不可思议诸佛世界。犹如明镜睹其面像。若不尔者。不取正觉。</p><p style="line-height:1.5em;">　　设我得佛。自地以上至于虚空。宫殿楼观池流华树。国土所有一切万物。皆以无量杂宝百千种香而共合成。严饰奇妙超诸人天。其香普熏十方世界。菩萨闻者皆修佛行。若不尔者。不取正觉。</p><p style="line-height:1.5em;">　　设我得佛。十方无量不可思议诸佛世界众生之类。蒙我光明触其体者。身心柔软超过人天。若不尔者。不取正觉。</p><p style="line-height:1.5em;">　　设我得佛。十方无量不可思议诸佛世界众生之类。闻我名字。不得菩萨无生法忍诸深总持者。不取正觉。</p><p style="line-height:1.5em;">　　设我得佛。十方无量不可思议诸佛世界。其有女人闻我名字。欢喜信乐发菩提心厌恶女身。寿终之后复为女像者。不取正觉。</p><p style="line-height:1.5em;">　　设我得佛。十方无量不可思议诸佛世界诸菩萨众。闻我名字。寿终之后常修梵行至成佛道。若不尔者。不取正觉。</p><p style="line-height:1.5em;">　　设我得佛。十方无量不可思议诸佛世界诸天人民。闻我名字。五体投地稽首作礼。欢喜信乐修菩萨行。诸天世人莫不致敬。若不尔者。不取正觉。</p><p style="line-height:1.5em;">　　设我得佛。国中人天。欲得衣服随念即至。如佛所赞应法妙服自然在身。若有裁缝染治浣濯者。不取正觉。</p><p style="line-height:1.5em;">　　设我得佛。国中人天。所受快乐。不如漏尽比丘者。不取正觉。</p><p style="line-height:1.5em;">　　设我得佛。国中菩萨。随意欲见十方无量严净佛土。应时如愿。于宝树中皆悉照见。犹如明镜睹其面像。若不尔者。不取正觉。</p><p style="line-height:1.5em;">　　设我得佛。他方国土诸菩萨众。闻我名字至于得佛。诸根缺陋不具足者。不取正觉。</p><p style="line-height:1.5em;">　　设我得佛。他方国土诸菩萨众。闻我名字。皆悉逮得清净解脱三昧。住是三昧一发意顷。供养无量不可思议诸佛世尊。而不失定意。若不尔者。不取正觉。</p><p style="line-height:1.5em;">　　设我得佛。他方国土诸菩萨众。闻我名字。寿终之后生尊贵家。若不尔者。不取正觉。</p><p style="line-height:1.5em;">　　设我得佛。他方国土诸菩萨众。闻我名字。欢喜踊跃。修菩萨行具足德本。若不尔者。不取正觉。</p><p style="line-height:1.5em;">　　设我得佛。他方国土诸菩萨众。闻我名字。皆悉逮得普等三昧。住是三昧至于成佛。常见无量不可思议一切如来。若不尔者。不取正觉。</p><p style="line-height:1.5em;">　　设我得佛。国中菩萨。随其志愿所欲闻法自然得闻。若不尔者。不取正觉。</p><p style="line-height:1.5em;">　　设我得佛。他方国土诸菩萨众。闻我名字。不即得至不退转者。不取正觉。</p><p style="line-height:1.5em;">　　设我得佛。他方国土诸菩萨众。闻我名字。不即得至第一第二第三法忍。于诸佛法不能即得不退转者。不取正觉。</p><p style="line-height:1.5em;">　　佛告阿难。尔时法藏比丘。说此愿已而说颂曰：</p><p style="line-height:1.5em;">　　我建超世愿</p><p style="line-height:1.5em;">　　必至无上道</p><p style="line-height:1.5em;">　　斯愿不满足</p><p style="line-height:1.5em;">　　誓不成等觉</p><p style="line-height:1.5em;">　　我于无量劫</p><p style="line-height:1.5em;">　　不为大施主</p><p style="line-height:1.5em;">　　普济诸贫苦</p><p style="line-height:1.5em;">　　誓不成等觉</p><p style="line-height:1.5em;">　　我至成佛道</p><p style="line-height:1.5em;">　　名声超十方</p><p style="line-height:1.5em;">　　究竟靡不闻</p><p style="line-height:1.5em;">　　誓不成等觉</p><p style="line-height:1.5em;">　　离欲深正念</p><p style="line-height:1.5em;">　　净慧修梵行</p><p style="line-height:1.5em;">　　志求无上道</p><p style="line-height:1.5em;">　　为诸天人师</p><p style="line-height:1.5em;">　　神力演大光</p><p style="line-height:1.5em;">　　普照无际土</p><p style="line-height:1.5em;">　　消除三垢冥</p><p style="line-height:1.5em;">　　明济众厄难</p><p style="line-height:1.5em;">　　开彼智慧眼</p><p style="line-height:1.5em;">　　灭此昏盲闇</p><p style="line-height:1.5em;">　　闭塞诸恶道</p><p style="line-height:1.5em;">　　通达善趣门</p><p style="line-height:1.5em;">　　功祚成满足</p><p style="line-height:1.5em;">　　威曜朗十方</p><p style="line-height:1.5em;">　　日月戢重晖</p><p style="line-height:1.5em;">　　天光隐不现</p><p style="line-height:1.5em;">　　为众开法藏</p><p style="line-height:1.5em;">　　广施功德宝</p><p style="line-height:1.5em;">　　常于大众中</p><p style="line-height:1.5em;">　　说法师子吼</p><p style="line-height:1.5em;">　　供养一切佛</p><p style="line-height:1.5em;">　　具足众德本</p><p style="line-height:1.5em;">　　愿慧悉成满</p><p style="line-height:1.5em;">　　得为三界雄</p><p style="line-height:1.5em;">　　如佛无量智</p><p style="line-height:1.5em;">　　通达靡不遍</p><p style="line-height:1.5em;">　　愿我功德力</p><p style="line-height:1.5em;">　　等此最胜尊</p><p style="line-height:1.5em;">　　斯愿若克果</p><p style="line-height:1.5em;">　　大千应感动</p><p style="line-height:1.5em;">　　虚空诸天人</p><p style="line-height:1.5em;">　　当雨珍妙华</p><p style="line-height:1.5em;">　　佛语阿难。法藏比丘说此颂已。应时普地六种震动。天雨妙华以散其上。自然音乐空中赞言。决定必成无上正觉。于是法藏比丘。具足修满如是大愿。诚谛不虚超出世间深乐寂灭。阿难。法藏比丘于彼佛所。诸天魔梵龙神八部大众之中。发斯弘誓建此愿已。一向专志庄严妙土。所修佛国开廓广大超胜独妙。建立常然无衰无变。于不可思议兆载永劫。积殖菩萨无量德行。不生欲觉瞋觉害觉。不起欲想瞋想害想。不著色声香味触之法。忍力成就不计众苦。少欲知足无染恚痴。三昧常寂智慧无碍。无有虚伪谄曲之心和颜软语先意承问。勇猛精进志愿无惓。专求清白之法。以慧利群生。恭敬三宝奉事师长。以大庄严具足众行。令诸众生功德成就。住空无相无愿之法。无作无起观法如化。远离麤言自害害彼彼此俱害。修习善语自利利人彼我兼利。弃国捐王绝去财色。自行六波罗蜜。教人令行。无央数劫积功累德。随其生处在意所欲。无量宝藏自然发应。教化安立无数众生。住于无上正真之道。或为长者居士豪姓尊贵。或为剎利国君转轮圣帝。或为六欲天主乃至梵王。常以四事供养恭敬一切诸佛。如是功德不可称说。口气香洁如优钵罗华。身诸毛孔出栴檀香。其香普熏无量世界。容色端正相好殊妙。其手常出无尽之宝。衣服饮食珍妙华香。诸盖幢幡庄严之具。如是等事超诸人天。于一切法而得自在。阿难白佛。法藏菩萨。为已成佛而取灭度。为未成佛。为今现在。佛告阿难。法藏菩萨。今已成佛现在西方。去此十万亿剎。其佛世界名曰安乐。阿难又问。其佛成道已来为经几时。佛言。成佛已来凡历十劫。其佛国土自然七宝。金银琉璃珊瑚琥珀车磲玛瑙合成为地。恢廓旷荡不可限极。悉相杂厕转相入间。光赫焜耀微妙奇丽。清净庄严超踰十方一切世界。众宝中精。其宝犹如第六天宝。又其国土无须弥山及金刚围一切诸山。亦无大海小海溪渠井谷。佛神力故欲见则见。亦无地狱饿鬼畜生诸难之趣。亦无四时春秋冬夏。不寒不热常和调适。尔时阿难白佛言。世尊。若彼国土无须弥山。其四天王及忉利天。依何而住。佛语阿难。第三炎天。乃至色究竟天。皆依何住。阿难白佛。行业果报不可思议。佛语阿难。行业果报不可思议。诸佛世界亦不可思议。其诸众生功德善力。住行业之地。故能尔耳。阿难白佛。我不疑此法。但为将来众生。欲除其疑惑。故问斯义。佛告阿难。无量寿佛威神光明最尊第一。诸佛光明所不能及。或有佛光照百佛世界。或千佛世界。取要言之。乃照东方恒沙佛剎。南西北方四维上下亦复如是。或有佛光照于七尺。或照一由旬二三四五由旬。如是转倍乃至照一佛剎。是故无量寿佛号无量光佛。无边光佛。无碍光佛。无对光佛。炎王光佛。清净光佛。欢喜光佛。智慧光佛。不断光佛。难思光佛。无称光佛。超日月光佛。其有众生遇斯光者三垢消灭身意柔软。欢喜踊跃善心生焉。若在三涂勤苦之处。见此光明皆得休息无复苦恼。寿终之后皆蒙解脱。无量寿佛光明显赫照曜十方诸佛国土。莫不闻知。不但我今称其光明。一切诸佛声闻缘觉诸菩萨众。咸共叹誉亦复如是。若有众生。闻其光明威神功德。日夜称说至心不断。随意所愿得生其国。为诸菩萨声闻大众。所共叹誉称其功德。至其然后得佛道时。普为十方诸佛菩萨。叹其光明亦如今也。佛言。我说无量寿佛光明威神巍巍殊妙。昼夜一劫尚不能尽。</p><p style="line-height:1.5em;">　　佛语阿难。无量寿佛。寿命长久不可称计。汝宁知乎。假使十方世界无量众生皆得人身。悉令成就声闻缘觉。都共集会禅思一心竭其智力。于百千万劫悉共推算。计其寿命长远劫数。不能穷尽知其限极。声闻菩萨天人之众。寿命长短亦复如是。非算数譬喻所能知也。又声闻菩萨。其数难量不可称说。神智洞达威力自在。能于掌中持一切世界。佛语阿难。彼佛初会。声闻众数不可称计。菩萨亦然。能如大目揵连。百千万亿无量无数。于阿僧祇那由他劫。乃至灭度。悉共计挍。不能究了多少之数。譬如大海深广无量。假使有人。析其一毛以为百分。以一分毛沾取一渧。于意云何。其所渧者于彼大海。何所为多。阿难白佛。彼所渧水比于大海。多少之量非巧历算数言辞譬类所能知也。佛语阿难。如目连等。于百千万亿那由他劫。计彼初会声闻菩萨。所知数者犹如一渧。其所不知如大海水。又其国土。七宝诸树周满世界。金树。银树。琉璃树。颇梨树。珊瑚树。玛瑙树。车磲树。或有二宝三宝乃至七宝转共合成。或有金树。银叶华果。或有银树。金叶华果。或琉璃树。玻梨为叶华果亦然。或水精树。琉璃为叶华果亦然。或珊瑚树。玛瑙为叶华果亦然。或玛瑙树。琉璃为叶华果亦然。或车磲树。众宝为叶华果亦然。或有宝树。紫金为本。白银为茎。琉璃为枝。水精为条。珊瑚为叶。玛瑙为华。车磲为实。或有宝树。白银为本。琉璃为茎。水精为枝。珊瑚为条。玛瑙为叶。车磲为华。紫金为实。或有宝树。琉璃为本。水精为茎。珊瑚为枝。玛瑙为条。车磲为叶。紫金为华。白银为实。或有宝树。水精为本。珊瑚为茎。玛瑙为枝。车磲为条。紫金为叶。白银为华。琉璃为实。或有宝树。珊瑚为本。玛瑙为茎。车磲为枝。紫金为条。白银为叶。琉璃为华。水精为实。或有宝树。玛瑙为本。车磲为茎。紫金为枝。白银为条。琉璃为叶。水精为华。珊瑚为实。或有宝树。车磲为本。紫金为茎。白银为枝。琉璃为条。水精为叶。珊瑚为华。玛瑙为实。行行相值。茎茎相望。枝枝相准。叶叶相向。华华相顺。实实相当。荣色光曜不可胜视。清风时发出五音声。微妙宫商自然相和。又无量寿佛。其道场树高四百万里。其本周围五千由旬。枝叶四布二十万里。一切众宝自然合成。以月光摩尼持海轮宝众宝之王。而庄严之。周匝条间垂宝璎珞。百千万色种种异变。无量光炎照曜无极。珍妙宝网罗覆其上。一切庄严随应而现。微风徐动出妙法音。普流十方一切佛国。其闻音者得深法忍。住不退转。至成佛道。不遭苦患。目睹其色。耳闻其音鼻知其香舌尝其味。身触其光。心以法缘。一切皆得甚深法忍。住不退转至成佛道。六根清彻无诸恼患。阿难。若彼国人天。见此树者得三法忍。一者音响忍。二者柔顺忍。三者无生法忍。此皆无量寿佛威神力故。本愿力故。满足愿故。明了愿故。坚固愿故。究竟愿故。</p><p style="line-height:1.5em;">　　佛告阿难。世间帝王有百千音乐。自转轮圣王。乃至第六天上伎乐音声。展转相胜千亿万倍。第六天上万种乐音。不如无量寿国诸七宝树一种音声。千亿倍也。亦有自然万种伎乐。又其乐声无非法音。清畅哀亮微妙和雅。十方世界音声之中最为第一。</p><p style="line-height:1.5em;">　　又讲堂精舍宫殿楼观皆七宝庄严自然化成。复以真珠明月摩尼众宝。以为交露覆盖其上。内外左右有诸浴池。或十由旬。或二十三十。乃至百千由旬。纵广深浅各皆一等。八功德水湛然盈满。清净香洁味如甘露。黄金池者底白银沙。白银池者底黄金沙。水精池者底琉璃沙。琉璃池者底水精沙。珊瑚池者底琥珀沙。琥珀池者底珊瑚沙。车磲池者底玛瑙沙。玛瑙池者底车磲沙。白玉池者底紫金沙。紫金池者底白玉沙。或二宝三宝。乃至七宝转共合成。其池岸上有栴檀树。华叶垂布香气普熏。天优钵罗华。钵昙摩华。拘物头华。分陀利华。杂色光茂弥覆水上。彼诸菩萨及声闻众。若入宝池。意欲令水没足。水即没足。欲令至膝。即至于膝。欲令至腰。水即至腰。欲令至颈。水即至颈。欲令灌身。自然灌身。欲令还复。水辄还复。调和冷暖自然随意。开神悦体荡除心垢。清明澄洁净若无形。宝沙映彻无深不照。微澜回流转相灌注。安详徐逝不迟不疾。波扬无量自然妙声。随其所应莫不闻者。或闻佛声。或闻法声。或闻僧声。或寂静声。空无我声。大慈悲声。波罗蜜声。或十力无畏。不共法声。诸通慧声。无所作声。不起灭声。无生忍声。乃至甘露灌顶众妙法声。如是等声。称其所闻欢喜无量。随顺清净离欲寂灭真实之义。随顺三宝力无所畏不共之法。随顺通慧菩萨声闻所行之道。无有三涂苦难之名。但有自然快乐之音。是故其国名曰极乐。阿难。彼佛国土诸往生者。具足如是清净色身。诸妙音声神通功德。所处宫殿衣服饮食。众妙华香庄严之具。犹第六天自然之物。若欲食时。七宝应器自然在前。金银琉璃车磲玛瑙珊瑚虎珀明月真珠。如是众钵随意而至。百味饮食自然盈满。虽有此食实无食者。但见色闻香。意以为食。自然饱足。身心柔软无所味著。事已化去时至复现。彼佛国土清净安隐微妙快乐。次于无为泥洹之道。其诸声闻菩萨人天。智慧高明神通洞达。咸同一类形无异状。但因顺余方故有人天之名。颜貌端正超世希有。容色微妙非天非人。皆受自然虚无之身无极之体。</p><p style="line-height:1.5em;">　　佛告阿难。譬如世间贫穷乞人在帝王边。形貌容状宁可类乎。阿难白佛。假令此人在帝王边。羸陋丑恶无以为喻。百千万亿不可计倍。所以然者。贫穷乞人底极厮下。衣不蔽形食趣支命。饥寒困苦人理殆尽。皆坐前世不殖德本。积财不施富有益悭。但欲唐得贪求无厌。不信修善犯恶山积。如是寿终财宝消散。苦身积聚为之忧恼。于己无益徒为他有。无善可怙无德可恃。是故死堕恶趣受此长苦。罪毕得出生为下贱。愚鄙斯极示同人类。所以世间帝王人中独尊。皆由宿世积德所致。慈惠博施仁爱兼济。履信修善无所违诤。是以寿终福应得升善道。上生天上享兹福乐。积善余庆今得为人。遇生王家自然尊贵。仪容端正众所敬事。妙衣珍膳随心服御。宿福所追故能致此。</p><p style="line-height:1.5em;">　　佛告阿难。汝言是也。计如帝王。虽人中尊贵形色端正。比之转轮圣王。甚为鄙陋。犹彼乞人在帝王边。转轮圣王威相殊妙天下第一。比忉利天王。又复丑恶不得相喻。万亿倍也。假令天帝比第六天王。百千亿倍不相类也。设第六天王。比无量寿佛国菩萨声闻。光颜容色不相及逮。百千万亿不可计倍。</p><p style="line-height:1.5em;">　　佛告阿难。无量寿国其诸天人。衣服饮食华香璎珞。诸盖幢幡微妙音声。所居舍宅宫殿楼阁。称其形色高下大小。或一宝二宝。乃至无量众宝。随意所欲应念即至。又以众宝妙衣遍布其地。一切人天践之而行。无量宝网弥覆佛上。皆以金缕真珠百千杂宝奇妙珍异。庄严绞饰周匝四面。垂以宝铃。光色晃曜尽极严丽。自然德风徐起微动。其风调和不寒不暑。温凉柔软不迟不疾。吹诸罗网及众宝树。演发无量微妙法音。流布万种温雅德香。其有闻者尘劳垢习自然不起。风触其身皆得快乐。譬如比丘得灭尽三昧。又风吹散华遍满佛土。随色次第而不杂乱。柔软光泽馨香芬烈。足履其上陷下四寸。随举足已还复如故。华用已讫地辄开裂。以次化没清净无遗。随其时节风吹散华。如是六反。又众宝莲华周满世界。一一宝华百千亿叶。其叶光明无量种色。青色青光。白色白光。玄黄朱紫光色亦然。炜烨焕烂明曜日月。一一华中。出三十六百千亿光。一一光中。出三十六百千亿佛。身色紫金相好殊特。一一诸佛。又放百千光明。普为十方说微妙法。如是诸佛。各各安立无量众生于佛正道。</p><p style="line-height:1.5em;">　　佛告阿难。其有众生生彼国者。皆悉住于正定之聚。所以者何。彼佛国中无诸邪聚及不定之聚。十方恒沙诸佛如来。皆共赞叹无量寿佛威神功德不可思议。诸有众生闻其名号。信心欢喜乃至一念。至心回向愿生彼国。即得往生住不退转。唯除五逆诽谤正法。</p><p style="line-height:1.5em;">　　佛告阿难。十方世界诸天人民。其有至心愿生彼国。凡有三辈。其上辈者。舍家弃欲而作沙门。发菩提心。一向专念无量寿佛。修诸功德愿生彼国。此等众生临寿终时。无量寿佛与诸大众。现其人前。即随彼佛往生其国。便于七宝华中自然化生。住不退转。智慧勇猛神通自在。是故阿难。其有众生。欲于今世见无量寿佛。应发无上菩提之心。修行功德。愿生彼国。</p><p style="line-height:1.5em;">　　佛语阿难。其中辈者。十方世界诸天人民。其有至心愿生彼国。虽不能行作沙门大修功德。当发无上菩提之心。一向专念无量寿佛。多少修善。奉持斋戒。起立塔像。饭食沙门。悬缯然灯。散华烧香。以此回向愿生彼国。其人临终。无量寿佛。化现其身。光明相好具如真佛。与诸大众现其人前。即随化佛往生其国。住不退转。功德智慧次如上辈者也。</p><p style="line-height:1.5em;">　　佛语阿难。其下辈者。十方世界诸天人民。其有至心欲生彼国。假使不能作诸功德。当发无上菩提之心。一向专意乃至十念。念无量寿佛愿生其国。若闻深法欢喜信乐不生疑惑。乃至一念念于彼佛。以至诚心愿生其国。此人临终。梦见彼佛亦得往生。功德智慧次如中辈者也。</p><p style="line-height:1.5em;">　　佛告阿难。无量寿佛威神无极。十方世界无量无边不可思议诸佛如来。莫不称叹于彼东方恒沙佛国。无量无数诸菩萨众。皆悉往诣无量寿佛所。恭敬供养及诸菩萨声闻大众。听受经法宣布道化。南西北方四维上下亦复如是。尔时世尊而说颂曰：</p><p style="line-height:1.5em;">　　东方诸佛国</p><p style="line-height:1.5em;">　　其数如恒沙</p><p style="line-height:1.5em;">　　彼土诸菩萨</p><p style="line-height:1.5em;">　　往觐无量觉</p><p style="line-height:1.5em;">　　南西北四维</p><p style="line-height:1.5em;">　　上下亦复然</p><p style="line-height:1.5em;">　　彼土菩萨众</p><p style="line-height:1.5em;">　　往觐无量觉</p><p style="line-height:1.5em;">　　一切诸菩萨</p><p style="line-height:1.5em;">　　各赍天妙华</p><p style="line-height:1.5em;">　　宝香无价衣</p><p style="line-height:1.5em;">　　供养无量觉</p><p style="line-height:1.5em;">　　咸然奏天乐</p><p style="line-height:1.5em;">　　畅发和雅音</p><p style="line-height:1.5em;">　　歌叹最胜尊</p><p style="line-height:1.5em;">　　供养无量觉</p><p style="line-height:1.5em;">　　究达神通慧</p><p style="line-height:1.5em;">　　游入深法门</p><p style="line-height:1.5em;">　　具足功德藏</p><p style="line-height:1.5em;">　　妙智无等伦</p><p style="line-height:1.5em;">　　慧日照世间</p><p style="line-height:1.5em;">　　消除生死云</p><p style="line-height:1.5em;">　　恭敬遶三匝</p><p style="line-height:1.5em;">　　稽首无上尊</p><p style="line-height:1.5em;">　　见彼严净土</p><p style="line-height:1.5em;">　　微妙难思议</p><p style="line-height:1.5em;">　　因发无量心</p><p style="line-height:1.5em;">　　愿我国亦然</p><p style="line-height:1.5em;">　　应时无量尊</p><p style="line-height:1.5em;">　　动容发欣笑</p><p style="line-height:1.5em;">　　口出无数光</p><p style="line-height:1.5em;">　　遍照十方国</p><p style="line-height:1.5em;">　　回光围遶身</p><p style="line-height:1.5em;">　　三匝从顶入</p><p style="line-height:1.5em;">　　一切天人众</p><p style="line-height:1.5em;">　　踊跃皆欢喜</p><p style="line-height:1.5em;">　　大士观世音</p><p style="line-height:1.5em;">　　整服稽首问</p><p style="line-height:1.5em;">　　白佛何缘笑</p><p style="line-height:1.5em;">　　唯然愿说意</p><p style="line-height:1.5em;">　　梵声犹雷震</p><p style="line-height:1.5em;">　　八音畅妙响</p><p style="line-height:1.5em;">　　当授菩萨记</p><p style="line-height:1.5em;">　　今说仁谛听</p><p style="line-height:1.5em;">　　十方来正士</p><p style="line-height:1.5em;">　　吾悉知彼愿</p><p style="line-height:1.5em;">　　志求严净土</p><p style="line-height:1.5em;">　　受决当作佛</p><p style="line-height:1.5em;">　　觉了一切法</p><p style="line-height:1.5em;">　　犹如梦幻响</p><p style="line-height:1.5em;">　　满足诸妙愿</p><p style="line-height:1.5em;">　　必成如是剎</p><p style="line-height:1.5em;">　　知法如电影</p><p style="line-height:1.5em;">　　究竟菩萨道</p><p style="line-height:1.5em;">　　具诸功德本</p><p style="line-height:1.5em;">　　受决当作佛</p><p style="line-height:1.5em;">　　通达诸法门</p><p style="line-height:1.5em;">　　一切空无我</p><p style="line-height:1.5em;">　　专求净佛土</p><p style="line-height:1.5em;">　　必成如是剎</p><p style="line-height:1.5em;">　　诸佛告菩萨</p><p style="line-height:1.5em;">　　令觐赡养佛</p><p style="line-height:1.5em;">　　闻法乐受行</p><p style="line-height:1.5em;">　　疾得清净处</p><p style="line-height:1.5em;">　　至彼严净土</p><p style="line-height:1.5em;">　　便速得神通</p><p style="line-height:1.5em;">　　必于无量尊</p><p style="line-height:1.5em;">　　受记成等觉</p><p style="line-height:1.5em;">　　其佛本愿力</p><p style="line-height:1.5em;">　　闻名欲往生</p><p style="line-height:1.5em;">　　皆悉到彼国</p><p style="line-height:1.5em;">　　自致不退转</p><p style="line-height:1.5em;">　　菩萨兴志愿</p><p style="line-height:1.5em;">　　愿己国无异</p><p style="line-height:1.5em;">　　普念度一切</p><p style="line-height:1.5em;">　　名显达十方</p><p style="line-height:1.5em;">　　奉事亿如来</p><p style="line-height:1.5em;">　　飞化遍诸剎</p><p style="line-height:1.5em;">　　恭敬欢喜去</p><p style="line-height:1.5em;">　　还到赡养国</p><p style="line-height:1.5em;">　　若人无善本</p><p style="line-height:1.5em;">　　不得闻此经</p><p style="line-height:1.5em;">　　清净有戒者</p><p style="line-height:1.5em;">　　乃获闻正法</p><p style="line-height:1.5em;">　　曾更见世尊</p><p style="line-height:1.5em;">　　则能信此事</p><p style="line-height:1.5em;">　　谦敬闻奉行</p><p style="line-height:1.5em;">　　踊跃大欢喜</p><p style="line-height:1.5em;">　　憍慢弊懈怠</p><p style="line-height:1.5em;">　　难以信此法</p><p style="line-height:1.5em;">　　宿世见诸佛</p><p style="line-height:1.5em;">　　乐听如是教</p><p style="line-height:1.5em;">　　声闻或菩萨</p><p style="line-height:1.5em;">　　莫能究圣心</p><p style="line-height:1.5em;">　　譬如从生盲</p><p style="line-height:1.5em;">　　欲行开导人</p><p style="line-height:1.5em;">　　如来智慧海</p><p style="line-height:1.5em;">　　深广无崖底</p><p style="line-height:1.5em;">　　二乘非所测</p><p style="line-height:1.5em;">　　唯佛独明了</p><p style="line-height:1.5em;">　　假使一切人</p><p style="line-height:1.5em;">　　具足皆得道</p><p style="line-height:1.5em;">　　净慧如本空</p><p style="line-height:1.5em;">　　亿劫思佛智</p><p style="line-height:1.5em;">　　穷力极讲说</p><p style="line-height:1.5em;">　　尽寿犹不知</p><p style="line-height:1.5em;">　　佛慧无边际</p><p style="line-height:1.5em;">　　如是致清净</p><p style="line-height:1.5em;">　　寿命甚难得</p><p style="line-height:1.5em;">　　佛世亦难值</p><p style="line-height:1.5em;">　　人有信慧难</p><p style="line-height:1.5em;">　　若闻精进求</p><p style="line-height:1.5em;">　　闻法能不忘</p><p style="line-height:1.5em;">　　见敬得大庆</p><p style="line-height:1.5em;">　　则我善亲友</p><p style="line-height:1.5em;">　　是故当发意</p><p style="line-height:1.5em;">　　设满世界火</p><p style="line-height:1.5em;">　　必过要闻法</p><p style="line-height:1.5em;">　　会当成佛道</p><p style="line-height:1.5em;">　　广济生死流</p><p style="line-height:1.5em;">　　佛告阿难。彼国菩萨。皆当究竟一生补处。除其本愿。为众生故。以弘誓功德而自庄严。普欲度脱一切众生。阿难。彼佛国中。诸声闻众身光一寻。菩萨光明照百由旬。有二菩萨最尊第一。威神光明。普照三千大千世界。阿难白佛。彼二菩萨其号云何。佛言。一名观世音。二名大势至。是二菩萨。于此国土修菩萨行。命终转化生彼佛国。阿难。其有众生生彼国者。皆悉具足三十二相。智慧成满深入诸法。究畅要妙神通无碍。诸根明利。其钝根者成就二忍。其利根者得阿僧祇无生法忍。又彼菩萨。乃至成佛不更恶趣。神通自在常识宿命。除生他方五浊恶世。示现同彼如我国也。佛语阿难。彼国菩萨承佛威神。一食之顷往诣十方无量世界。恭敬供养诸佛世尊。随心所念。华香伎乐缯盖幢幡。无数无量供养之具。自然化生应念即至。珍妙殊特非世所有。转以奉散诸佛菩萨声闻大众。在虚空中化成华盖。光色晃耀香气普熏。其华周圆四百里者。如是转倍。乃覆三千大千世界。随其前后以次化没。其诸菩萨佥然欣悦。于虚空中共奏天乐。以微妙音歌叹佛德。听受经法欢喜无量。供养佛已未食之前。忽然轻举还其本国。佛语阿难。无量寿佛。为诸声闻菩萨大众颁宣法时。都悉集会七宝讲堂。广宣道教演畅妙法。莫不欢喜心解得道。实时四方自然风起。普吹宝树出五音声。雨无量妙华随风周遍。自然供养如是不绝。一切诸天皆赍天上百千华香万种伎乐。供养其佛及诸菩萨声闻大众。普散华香奏诸音乐。前后来往更相开避。当斯之时。熙然快乐不可胜言。佛告阿难。生彼佛国诸菩萨等。所可讲说常宣正法。随顺智慧无违无失。于其国土所有万物。无我所心无染著心。去来进止情无所系。随意自在无所适莫。无彼无我无竞无讼。于诸众生得大慈悲饶益之心。柔软调伏无忿恨心。离盖清净无厌怠心。等心胜心。深心定心。爱法乐法喜法之心。灭诸烦恼。离恶趣心。究竟一切菩萨所行。具足成就无量功德。得深禅定诸通明慧。游志七觉修心佛法。肉眼清彻靡不分了。天眼通达无量无限。法眼观察究竟诸道。慧眼见真能度彼岸。佛眼具足觉了法性。以无碍智为人演说。等观三界空无所有。志求佛法具诸辩才。除灭众生烦恼之患。从如来生解法如如。善知习灭音声方便。不欣世语乐在正论。修诸善本志崇佛道。知一切法皆悉寂灭。生身烦恼二余俱尽闻甚深法心不疑惧。常能修行其大悲者。深远微妙靡不覆载。究竟一乘至于彼岸。决断疑网慧由心出。于佛教法该罗无外。智慧如大海。三昧如山王。慧光明净超踰日月。清白之法具足圆满。犹如雪山。照诸功德等一净故。犹如大地。净秽好恶无异心故。犹如净水。洗除尘劳诸垢染故。犹如火王。烧灭一切烦恼薪故。犹如大风。行诸世界无障阂故。犹如虚空。于一切有无所著故。犹如莲华。于诸世间无染污故。犹如大乘。运载群萌出生死故。犹如重云。震大法雷觉未觉故。犹如大雨。雨甘露法润众生故。如金刚山。众魔外道不能动故。如梵天王。于诸善法最上首故。如尼拘类树。普覆一切故。如优昙钵华。希有难遇故。如金翅鸟。威伏外道故。如众游禽。无所藏积故。犹如牛王。无能胜故。犹如象王。善调伏故。如师子王。无所畏故。旷若虚空。大慈等故。摧灭嫉心不望胜故。专乐求法心无厌足。常欲广说志无疲倦。击法鼓。建法幢。曜慧日。除痴闇。修六和敬。常行法施。志勇精进心不退弱。为世灯明最胜福田。常为师导等无憎爱。唯乐正道无余欣戚。拔诸欲刺以安群生。功德殊胜莫不尊敬。灭三垢障游诸神通。因力缘力。意力愿力。方便之力。常力善力。定力慧力。多闻之力。施戒忍辱。精进禅定。智慧之力。正念止观诸通明力。如法调伏诸众生力。如是等力一切具足。身色相好功德辩才。具足庄严无与等者。恭敬供养无量诸佛。常为诸佛所共称叹。究竟菩萨诸波罗蜜。修空无相无愿三昧不生不灭诸三昧门。远离声闻缘觉之地。阿难。彼诸菩萨。成就如是无量功德。我但为汝略言之耳。若广说者。百千万劫不能穷尽。</p><p style="line-height:1.5em;">　　佛告弥勒菩萨诸天人等。无量寿国声闻菩萨。功德智慧不可称说。又其国土。微妙安乐清净若此。何不力为善。念道之自然。著于无上下。洞达无边际。宜各勤精进。努力自求之。必得超绝去。往生赡养国。横截五恶趣。恶趣自然闭。升道无穷极。易往而无人。其国不逆违。自然之所牵。何不弃世事。勤行求道德。可获极长生。寿乐无有极。然世人薄俗。共诤不急之事。于此剧恶极苦之中。勤身营务以自给济。无尊无卑。无贫无富。少长男女共忧钱财。有无同然。忧思适等。屏营愁苦。累念积虑。为心走使无有安时。有田忧田。有宅忧宅。牛马六畜奴婢钱财衣食什物。复共忧之。重思累息忧念愁怖。横为非常水火盗贼怨家债主。焚漂劫夺消散磨灭。忧毒忪忪无有解时。结愤心中不离忧恼。心坚意固适无纵舍。或坐摧碎身亡命终。弃捐之去莫谁随者。尊贵豪富亦有斯患。忧惧万端勤苦若此。结众寒热与痛共俱。贫穷下劣困乏常无。无田亦忧欲有田。无宅亦忧欲有宅。无牛马六畜奴婢钱财衣食什物。亦忧欲有之。适有一复少一。有是少是。思有齐等。适欲具有便复糜散。如是忧苦当复求索。不能时得思想无益。身心俱劳坐起不安。忧念相随勤苦若此。亦结众寒热与痛共俱。或时坐之终身夭命。不肯为善行道进德寿终身死当独远去。有所趣向善恶之道莫能知者。世间人民父子兄弟夫妇家室中外亲属。当相敬爱无相憎嫉。有无相通无得贪惜。言色常和莫相违戾。或时心诤有所恚怒。今世恨意微相憎嫉。后世转剧至成大怨。所以者何。世间之事更相患害。虽不实时应急相破。然含毒畜怒结愤精神。自然克识不得相离。皆当对生更相报复。人在世间爱欲之中。独生独死独去独来。当行至趣苦乐之地。身自当之无有代者。善恶变化殃福异处。宿豫严待当独趣入。远到他所莫能见者。善恶自然追行所生。窈窈冥冥别离久长。道路不同会见无期。甚难甚难复得相值。何不弃众事。各曼强健时。努力勤修善。精进愿度世。可得极长生。如何不求道。安所须待欲何乐乎。如是世人。不信作善得善为道得道。不信人死更生惠施得福。善恶之事都不信之。谓之不然终无有是。但坐此故且自见之。更相瞻视先后同然。转相承受父余教令。先人祖父素不为善不识道德。身愚神闇心塞意闭。死生之趣善恶之道。自不能见无有语者。吉凶祸福竞各作之。无一怪也。生死常道转相嗣立。或父哭子或子哭父。兄弟夫妇更相哭泣。颠倒上下无常根本。皆当过去不可常保。教语开导信之者少。是以生死流转无有休止。如此之人。曚冥抵突不信经法。心无远虑各欲快意。痴惑于爱欲。不达于道德。迷没于瞋怒。贪狼于财色。坐之不得道。当更恶趣苦。生死无穷已。哀哉甚可伤。或时室家父子兄弟夫妇。一死一生更相哀愍。恩爱思慕忧念结缚。心意痛著迭相顾恋。穷日卒岁无有解已。教语道德心不开明。思想恩好不离情欲。惛曚闭塞愚惑所覆。不能深思熟计心自端政专精行道决断世事。便旋至竟年寿终尽不能得道。无可奈何。总猥愦扰皆贪爱欲。惑道者众。悟之者寡。世间匆匆。无可聊赖。尊卑上下贫富贵贱。勤苦匆务各怀杀毒。恶气窈冥为妄兴事。违逆天地不从人心。自然非恶先随与之。恣听所为待其罪极。其寿未尽便顿夺之下入恶道。累世怼苦展转其中。数千亿劫无有出期。痛不可言甚可哀愍。</p><p style="line-height:1.5em;">　　佛告弥勒菩萨诸天人等。我今语汝世间之事。人用是故坐不得道。当熟思计远离众恶。择其善者勤而行之。爱欲荣华不可常保。皆当别离无可乐者。曼佛在世当勤精进。其有至愿生安乐国者。可得智慧明达功德殊胜。勿得随心所欲。亏负经戒在人后也。傥有疑意不解经者。可具问佛当为说之。弥勒菩萨长跪白言。佛威神尊重。所说快善。听佛经者贯心思之。世人实尔如佛所言。今佛慈愍显示大道。耳目开明长得度脱。闻佛所说莫不欢喜。诸天人民蠕动之类。皆蒙慈恩解脱忧苦。佛语教诫甚深甚善。智慧明见八方上下去来今事莫不究畅。今我众等。所以蒙得度脱。皆佛前世求道之时谦苦所致。恩德普覆福禄巍巍。光明彻照达空无极开入泥洹。教授典揽威制消化。感动十方无穷无极。佛为法王尊超众圣。普为一切天人之师。随心所愿皆令得道。今得值佛。复闻无量寿声。靡不欢喜。心得开明。</p><p style="line-height:1.5em;">　　佛告弥勒。汝言是也。若有慈敬于佛者。实为大善。天下久久乃复有佛。今我于此世作佛。演说经法宣布道教。断诸疑网。拔爱欲之本。杜众恶之源。游步三界无所拘阂。典揽智慧众道之要。执持纲维昭然分明。开示五趣度未度者。决正生死泥洹之道。弥勒当知。汝从无数劫来修菩萨行。欲度众生其已久远。从汝得道至于泥洹。不可称数。汝及十方诸天人民一切四众。永劫已来展转五道。忧畏勤苦不可具言。乃至今世生死不绝。与佛相值听受经法。又复得闻无量寿佛。快哉甚善吾助尔喜。汝今亦可自厌生死老病痛苦恶露不净无可乐者。宜自决断端身正行益作诸善。修己洁体洗除心垢。言行忠信表里相应。人能自度转相拯济。精明求愿积累善本。虽一世勤苦须臾之间。后生无量寿佛国快乐无极。长与道德合明。永拔生死根本。无复贪恚愚痴苦恼之患。欲寿一劫百劫千亿万劫。自在随意皆可得之。无为自然。次于泥洹之道。汝等宜各精进求心所愿。无得疑惑中悔自为过咎。生彼边地七宝宫殿。五百岁中受诸厄也。弥勒白佛。受佛重诲。专精修学。如教奉行不敢有疑。</p><p style="line-height:1.5em;">　　佛告弥勒。汝等能于此世。端心正意不作众恶。甚为至德。十方世界最无伦匹。所以者何。诸佛国土天人之类。自然作善不大为恶。易可开化。今我于此世间作佛。处于五恶五痛五烧之中。为最剧苦。教化群生令舍五恶。令去五痛。令离五烧。降化其意令持五善获其福德度世长寿泥洹之道。佛言。何等为五恶。何等五痛。何等五烧。何等消化五恶。令持五善获其福德度世长寿泥洹之道。</p><p style="line-height:1.5em;">　　其一恶者。诸天人民蠕动之类。欲为众恶莫不皆然。强者伏弱转相克贼。残害杀戮迭相吞噬。不知修善恶逆无道。后受殃罚自然趣向。神明记识犯者不赦。故有贫穷下贱乞丐孤独聋盲瘖哑愚痴憋恶。至有尪狂不逮之属。又有尊贵豪富高才明达。皆由宿世慈孝修善积德所致。世有常道王法牢狱。不肯畏慎。为恶入罪受其殃罚。求望解脱难得免出。世间有此目前现事。寿终后世尤深尤剧。入其幽冥转生受身。譬如王法痛苦极刑。故有自然三涂无量苦恼。转贸其身。改形易道。所受寿命或长或短。魂神精识自然趣之。当独值向相从共生更相报复无有止已。殃恶未尽不得相离。展转其中无有出期。难得解脱痛不可言。天地之间自然有是。虽不实时卒暴应至善恶之道会当归之。是为一大恶一痛一烧。勤苦如是。譬如大火焚烧人身。人能于中一心制意。端身正行独作诸善。不为众恶者。身独度脱获其福德度世上天泥洹之道。是为一大善也。</p><p style="line-height:1.5em;">　　佛言。其二恶者。世间人民父子兄弟室家夫妇。都无义理不顺法度。奢淫憍纵各欲快意。任心自恣更相欺惑。心口各异言念无实。佞谄不忠。巧言谀媚。嫉贤谤善。陷入怨枉。主上不明任用臣下。臣下自在机伪多端。践度能行知其形势。在位不正为其所欺。妄损忠良不当天心。臣欺其君。子欺其父。兄弟夫妇。中外知识。更相欺诳。各怀贪欲瞋恚愚痴。欲自厚己。欲贪多有。尊卑上下心俱同然。破家亡身不顾前后。亲属内外坐之灭族。或时室家知识乡党市里愚民野人。转共从事。更相剥害。忿成怨结。富有悭惜不肯施与。爱保贪重心劳身苦。如是至竟无所恃怙。独来独去无一随者。善恶祸福追命所生。或在乐处。或入苦毒。然后乃悔当复何及。世间人民。心愚少智。见善憎谤不思慕及。但欲为恶妄作非法。常怀盗心悕望他利。消散磨尽而复求索。邪心不正惧人有色。不豫思计事至乃悔。今世现有王法牢狱。随罪趣向受其殃罚。因其前世不信道德不修善本。今复为恶天神克识别其名籍。寿终神逝下入恶道。故有自然三涂无量苦恼。展转其中。世世累劫无有出期。难得解脱痛不可言。是为二大恶二痛二烧。勤苦如是。譬如大火焚烧人身。人能于中一心制意。端身正行独作诸善。不为众恶者。身独度脱。获其福德度世上天泥洹之道。是为二大善也。</p><p style="line-height:1.5em;">　　佛言。其三恶者。世间人民。相因寄生。共居天地之间。处年寿命无能几何。上有贤明长者尊贵豪富。下有贫穷厮贱尪劣愚夫。中有不善之人。常怀邪恶。但念淫劮。烦满胸中。爱欲交乱坐起不安。贪意守惜但欲唐得。眄睐细色邪态外逸。自妻厌憎私妄出入。费损家财事为非法。交结聚会兴师相伐。攻劫杀戮强夺不道。恶心在外不自修业。盗窃趣得欲击成事。恐势迫胁归给妻子。恣心快意极身作乐。或于亲属不避尊卑。家室中外患而苦之。亦复不畏王法禁令。如是之恶著于人鬼。日月照见神明记识。故有自然三涂无量苦恼。展转其中。世世累劫无有出期。难得解脱痛不可言。是为三大恶三痛三烧。勤苦如是。譬如大火焚烧人身。人能于中一心制意。端身正行独作诸善。不为众恶者。身独度脱获其福德度世上天泥洹之道。是为三大善也。</p><p style="line-height:1.5em;">　　佛言。其四恶者。世间人民不念修善。转相教令共为众恶。两舌恶口。妄言绮语。谗贼斗乱憎嫉善人败坏贤明。于傍快喜不孝二亲。轻慢师长。朋友无信。难得诚实。尊贵自大谓己有道。横行威势侵易于人。不能自知。为恶无耻。自以强健欲人敬难。不畏天地神明日月。不肯作善。难可降化。自用偃蹇谓可常尔。无所忧惧。常怀憍慢。如是众恶天神记识。赖其前世颇作福德。小善扶接营护助之。今世为恶福德尽灭。诸善神鬼各去离之。身独空立无所复依。寿命终尽诸恶所归。自然迫促共趣夺之。又其名籍记在神明。殃咎牵引。当往趣向。罪报自然无从舍离。但得前行入于火镬。身心摧碎精神痛苦。当斯之时悔复何及。天道自然不得蹉跌。故有自然三涂无量苦恼。展转其中。世世累劫无有出期。难得解脱痛不可言。是为四大恶四痛四烧。勤苦如是。譬如大火焚烧人身。人能于中一心制意。端身正行独作诸善。不为众恶。身独度脱。获其福德度世上天泥洹之道。是为四大善也。</p><p style="line-height:1.5em;">　　佛言。其五恶者。世间人民。徙倚懈惰不肯作善治身修业。家室眷属饥寒困苦。父母教诲。瞋目怒[(應-心)/言]。言令不和。违戾反逆譬如怨家。不如无子。取与无节。众共患厌。负恩违义。无有报偿之心。贫穷困乏不能复得。辜较纵夺放恣游散。串数唐得用自赈给。耽酒嗜美。饮食无度。肆心荡逸。鲁扈抵突。不识人情。强欲抑制。见人有善。憎嫉恶之。无义无礼。无所顾录。自用职当不可谏晓。六亲眷属所资有无。不能忧念。不惟父母之恩。不存师友之义。心常念恶。口常言恶。身常行恶。曾无一善。不信先圣诸佛经法。不信行道可得度世。不信死后神明更生。不信作善得善为恶得恶。欲杀真人斗乱众僧。欲害父母兄弟眷属。六亲憎恶愿令其死。如是世人心意俱然。愚痴曚昧。而自以智慧。不知生所从来死所趣向。不仁不顺。逆恶天地。而于其中。悕望侥幸。欲求长生。会当归死。慈心教诲令其念善。开示生死善恶之趣自然有是。而不信之。苦心与语无益其人。心中闭塞意不开解。大命将终悔惧交至。不豫修善。临穷方悔。悔之于后将何及乎。天地之间五道分明。恢廓窈冥浩浩茫茫善恶报应祸福相承。身自当之无谁代者。数之自然应其所行。殃咎追命无得纵舍。善人行善从乐入乐从明入明。恶人行恶从苦入苦从冥入冥。谁能知者独佛知耳。教语开示信用者少。生死不休恶道不绝。如是世人难可具尽。故有自然三涂无量苦恼。展转其中。世世累劫无有出期。难得解脱痛不可言。是为五大恶五痛五烧。勤苦如是。譬如大火焚烧人身。人能于中一心制意。端身正念。言行相副所作至诚。所语如语心口不转。独作诸善不为众恶者。身独度脱。获其福德度世上天泥洹之道。是为五大善也。</p><p style="line-height:1.5em;">　　佛告弥勒。吾语汝等是世五恶勤苦若此。五痛五烧展转相生。但作众恶不修善本。皆悉自然入诸恶趣。或其今世先被殃病。求死不得求生不得。罪恶所招示众见之。身死随行入三恶道。苦毒无量自相燋然。至其久后共作怨结。从小微起遂成大恶。皆由贪著财色不能施慧。痴欲所迫随心思想。烦恼结缚无有解已。厚己诤利无所省录。富贵荣华当时快意。不能忍辱不务修善。威势无几随以磨灭。身生劳苦久后大剧。天道施张自然纠举。纲纪罗网上下相应。茕茕忪忪当入其中。古今有是痛哉可伤。</p><p style="line-height:1.5em;">　　佛语弥勒。世间如是佛皆哀之。以威神力摧灭众恶。悉令就善弃捐所思。奉持经戒受行道法无所违失。终得度世泥洹之道。佛言。汝今诸天人民及后世人。得佛经语当熟思之。能于其中端心正行。主上为善率化其下。转相敕令各自端守。尊圣敬善仁慈博爱。佛语教诲无敢亏负。当求度世拔断生死众恶之本。永离三涂无量忧畏苦痛之道。汝等于是广殖德本。布恩施慧勿犯道禁。忍辱精进一心智慧。转相教化。为德立善正心正意。斋戒清净一日一夜。胜在无量寿国为善百岁。所以者何。彼佛国土无为自然。皆积众善无毛发之恶。于此修善十日十夜。胜于他方诸佛国中为善千岁。所以者何。他方佛国为善者多为恶者少。福德自然无造恶之地唯此间多恶无有自然。勤苦求欲转相欺殆。心劳形困饮苦食毒。如是匆务未尝宁息。吾哀汝等天人之类。苦心诲喻教令修善。随器开导授与经法。莫不承用。在意所愿皆令得道。佛所游履。国邑丘聚。靡不蒙化。天下和顺。日月清明。风雨以时。灾厉不起。国丰民安。兵戈无用。崇德兴仁。务修礼让。佛言。我哀愍汝等诸天人民。甚于父母念子。今吾于此世作佛。降化五恶消除五痛。绝灭五烧。以善攻恶。拔生死之苦。令获五德升无为之安。吾去世后经道渐灭。人民谄伪复为众恶。五烧五痛还如前法。久后转剧不可悉说。我但为汝略言之耳。佛告弥勒。汝等各善思之。转相教诫如佛经法无得犯也。于是弥勒菩萨合掌白言。佛所说甚善世人实尔。如来普慈哀愍。悉令度脱。受佛重诲不敢违失。</p><p style="line-height:1.5em;">　　佛告阿难。汝起更整衣服合掌恭敬。礼无量寿佛。十方国土诸佛如来。常共称扬赞叹彼佛无著无阂。于是阿难起整衣服。正身西向。恭敬合掌五体投地。礼无量寿佛。白言世尊。愿见彼佛安乐国土及诸菩萨声闻大众。说是语已。实时无量寿佛。放大光明。普照一切诸佛世界。金刚围山。须弥山王。大小诸山。一切所有皆同一色。譬如劫水弥满世界。其中万物沉没不现。滉瀁浩汗唯见大水。彼佛光明亦复如是。声闻菩萨一切光明皆悉隐蔽。唯见佛光明耀显赫。尔时阿难即见无量寿佛。威德巍巍如须弥山王。高出一切诸世界上。相好光明靡不照耀。此会四众一时悉见。彼见此土亦复如是。</p><p style="line-height:1.5em;">　　尔时佛告阿难及慈氏菩萨。汝见彼国。从地已上至净居天。其中所有微妙严净。自然之物为悉见不。阿难对曰。唯然已见。汝宁复闻无量寿佛大音宣布一切世界化众生不。阿难对曰。唯然已闻。彼国人民。乘百千由旬七宝宫殿无所障阂。遍至十方供养诸佛。汝复见不。对曰已见。彼国人民有胎生者。汝复见不。对曰已见。其胎生者所处宫殿。或百由旬或五百由旬。各于其中受诸快乐。如忉利天亦皆自然。尔时慈氏菩萨白佛言。世尊。何因何缘。彼国人民胎生化生。佛告慈氏。若有众生。以疑惑心修诸功德。愿生彼国。不了佛智。不思议智。不可称智。大乘广智。无等无伦最上胜智。于此诸智疑惑不信。然犹信罪福修习善本。愿生其国。此诸众生生彼宫殿。寿五百岁。常不见佛不闻经法。不见菩萨声闻圣众。是故于彼国土。谓之胎生。若有众生。明信佛智乃至胜智。作诸功德信心回向。此诸众生于七宝华中自然化生加趺而坐。须臾之顷。身相光明智慧功德。如诸菩萨具足成就。复次慈氏。他方诸大菩萨。发心欲见无量寿佛。恭敬供养及诸菩萨声闻之众。彼菩萨等。命终得生无量寿国。于七宝华中自然化生。弥勒当知。彼化生者智慧胜故。其胎生者皆无智慧。于五百岁中。常不见佛不闻经法。不见菩萨诸声闻众。无由供养于佛。不知菩萨法式。不得修习功德。当知此人。宿世之时。无有智慧疑惑所致。</p><p style="line-height:1.5em;">　　佛告弥勒。譬如转轮圣王别有宫室七宝庄饰。张设床帐悬诸缯幡。若有诸小王子。得罪于王辄内彼宫中。系以金锁。供给饮食衣服床蓐华香伎乐。如转轮王无所乏少。于意云何。此诸王子宁乐彼处不。对曰不也。但种种方便。求诸大力欲自勉出。佛告弥勒。此诸众生亦复如是。以疑惑佛智生彼宫殿。无有形罚乃至一念恶事。但于五百岁中不见三宝。不得供养修诸善本。以此为苦。虽有余乐犹不乐彼处。若此众生识其本罪。深自悔责求离彼处。即得如意。往诣无量寿佛所。恭敬供养。亦得遍至无量无数诸如来所。修诸功德。弥勒当知。其有菩萨生疑惑者。为失大利是故应当明信诸佛无上智慧。弥勒菩萨白佛言。世尊。于此世界有几所不退菩萨。生彼佛国。佛告弥勒。于此世界有六十七亿不退菩萨。往生彼国。一一菩萨。已曾供养无数诸佛。次如弥勒者也。诸小行菩萨及修习少功德者。不可称计。皆当往生。</p><p style="line-height:1.5em;">　　佛告弥勒。不但我剎诸菩萨等往生彼国。他方佛土亦复如是。其第一佛名曰远照。彼有百八十亿菩萨。皆当往生。其第二佛名曰宝藏。彼有九十亿菩萨。皆当往生。其第三佛名曰无量音。彼有二百二十亿菩萨。皆当往生。其第四佛名曰甘露味。彼有二百五十亿菩萨。皆当往生。其第五佛名曰龙胜。彼有十四亿菩萨。皆当往生。其第六佛名曰胜力。彼有万四千菩萨。皆当往生。其第七佛名曰师子。彼有五百亿菩萨。皆当往生。其第八佛名曰离垢光。彼有八十亿菩萨。皆当往生。其第九佛名曰德首。彼有六十亿菩萨。皆当往生。其第十佛名曰妙德山。彼有六十亿菩萨。皆当往生。其第十一佛名曰人王。彼有十亿菩萨。皆当往生。其第十二佛名曰无上华。彼有无数不可称计诸菩萨众。皆不退转。智慧勇猛。已曾供养无量诸佛。于七日中即能摄取百千亿劫大士所修坚固之法。斯等菩萨皆当往生。其第十三佛名曰无畏。彼有七百九十亿大菩萨众。诸小菩萨及比丘等不可称计。皆当往生。佛语弥勒。不但此十四佛国中诸菩萨等当往生也。十方世界无量佛国。其往生者亦复如是甚多无数。我但说十方诸佛名号及菩萨比丘生彼国者。昼夜一劫尚未能竟。我今为汝略说之耳。</p><p style="line-height:1.5em;">　　佛语弥勒。其有得闻彼佛名号。欢喜踊跃乃至一念。当知此人为得大利。则是具足无上功德。是故弥勒。设有大火充满三千大千世界。要当过此。闻是经法。欢喜信乐。受持读诵。如说修行。所以者何。多有菩萨。欲闻此经而不能得。若有众生闻此经者。于无上道终不退转。是故应当专心信受持诵说行。吾今为诸众生说此经法。令见无量寿佛及其国土一切所有。所当为者皆可求之。无得以我灭度之后复生疑惑。当来之世经道灭尽。我以慈悲哀愍。特留此经止住百岁。其有众生值斯经者。随意所愿皆可得度。</p><p style="line-height:1.5em;">　　佛语弥勒。如来兴世难值难见。诸佛经道难得难闻。菩萨胜法诸波罗蜜。得闻亦难。遇善知识闻法能行。此亦为难。若闻斯经信乐受持。难中之难无过此难。是故我法如是作如是说如是教。应当信顺如法修行。</p><p style="line-height:1.5em;">　　尔时世尊说此经法无量众生皆发无上正觉之心。万二千那由他人得清净法眼。二十二亿诸天人民得阿那含。八十万比丘漏尽意解。四十亿菩萨得不退转。以弘誓功德而自庄严。于将来世当成正觉。尔时三千大千世界六种震动。大光普照十方国土。百千音乐自然而作。无量妙华芬芬而降。佛说经已。弥勒菩萨及十方来诸菩萨众。长老阿难诸大声闻。一切大众闻佛所说靡不欢喜。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 