<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,黄念祖：《佛说大乘无量寿庄严清净平等觉经解》附录二' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>黄念祖：《佛说大乘无量寿庄严清净平等觉经解》附录二</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　佛说大乘无量寿庄严清净平等觉经解</p><p style="line-height:1.5em">　　萨戒弟子郓城夏莲居会集各译敬分章次</p><p style="line-height:1.5em">　　金刚乘三昧耶戒弟子黄念祖敬解</p><p style="line-height:1.5em">　　附录</p><p style="line-height:1.5em">　　二、本经原跋</p><p style="line-height:1.5em">　　敬跋重印大经合集本后</p><p style="line-height:1.5em">　　萧方骏</p><p style="line-height:1.5em">　　丙戌十月十九日,为北平广播电台台长黄念祖君之&nbsp;慈母梅太夫人六十正寿。鉴于世俗之寿其亲者,或绮筵丰席,残伤物命;或扬厉铺张,徒导奢习。虚靡资财,无裨实际。思欲涤除陋俗,一挽颓风,乃请命于太夫人,拟易为施德培福之举。太夫人欣然喜曰:‘一切供养,法供养最,培植福慧,莫先印经。吾闻《无量寿庄严清净平等觉经》,为郓城夏莲居老居士所会集,曾经宗教俱彻、行解并超、缁素共仰之大德慧明老法师所印可。称为文约义丰,词畅理圆,嘱其及早流通,以利有情。吾长兄撷公称为集汉吴魏唐宋五种原译之大成,为古今尽美尽善之本。极乐庵华严讲座律宗大德慈舟法师,曾亲为科判,并以此本在济南净居寺讲演,听众欢赞,盛况空前。青岛湛山寺印经处,亦曾印行多部。汝欲弘法寿亲,曷若广印此经?况经之所在,即法之所在;法之所在,即我佛光明所在也。本经有云:“佛所行处,天下和顺,日月清明,风雨以时,灾厉不起,国丰民安,兵戈无用。崇德兴仁,务修礼让。国无盗贼,民无冤枉。强不凌弱,各得其所。”回忆八九年来,汝兄弟姊妹卫国抗战,各居一方,今幸国土重光,天伦聚首。蒿目时艰,流离失所者众矣!安不忘危,忍以奢靡自寿乎?经名无量寿,寿莫大于是。宜印此经,以副吾志,且满汝愿。’念祖三世奉佛,善根深厚,欣承慈命,尤契本怀。乃取《无量寿庄严清净平等觉经》,重印千部,以广法施,可谓善母寿者矣!吾知闻此印经因缘而兴起者,殆将踵接,由一版而再版三版,以至千万版。印者无量,读者无量,发心获益者无量,而太夫人之功德福寿,亦与之俱无量矣!盖此经为净宗无上宝典,不但于苦乐欣厌、生佛感应之理,阐发尽致,而且于事理回果、显密性相之义,赅括无遗;尤妙在不离佛法而行世法,不废世法而证佛法。普遍流通,有移风易俗,矫正人心之效;受持读诵,具消罪灭业,延福增寿之功。是以贤智之士,有志大乘者,莫不以先读为幸也。行见佛光遍照,灾障潜消;劫运早回,群生安乐,则太夫人之仁慈,与念祖之诚孝所推,岂有极哉!念祖笃信佛乘,志量远大,受学莲公以来,昕宵研讨,益见精纯。此次所印大经,复经莲公手自补校,文义尤为周足。至于此经初印因缘,已见黄序;而会集义例梅序详之。念祖昆仲为撷芸之甥,而念祖又愚之婿也。撷芸与莲公为学佛老友,三十年来,津逮学海,声光并茂,有南梅北夏之称。莲公会集此经,阅时数载。会有句云:‘浊世无如念佛好,此生端为大经来。’亦可想见其志愿精纯矣!撷芸称此经为第一善本,推莲公为学佛友朋中第一人,愚与两公又均为民元旧雨。此经莲公会集之,撷芸详序之,念祖印行之,而不慧亦幸得附骥其间,沾溉法益,因缘际会,良非偶然。谨略述此次印经缘起,愿与持诵此经者,同为梅太夫人祝无量寿焉。</p><p style="line-height:1.5em">　　佛历二千九百七十三年丙戌初冬,息园居士三台萧方骏谨识于旧都寿山福海之居。时年七十有七。</p><p style="line-height:1.5em">　　敬跋三印大经会集本后</p><p style="line-height:1.5em">　　黄念祖</p><p style="line-height:1.5em">　　丙戌之冬,家慈梅太夫人寿辰,念祖敬承慈命,重印吾师莲公夏老居士所会集之无量寿经千部,深愿各地闻风兴起,印者无量,读者无量,发心获益者无量,以广法施而回劫运。乃甫经逾月,而净宗学会、儒佛同心学会,以暨崇俭素食会、万国道德会、正谊学会等,诸方善信先后发心,续印此经达三千部,于以见人之好善,谁不如我。法不孤起,仗缘乃生。念祖所印千部,既有家母舅南昌梅公为之序,又有家岳丈三台萧公为之跋,而此次发心续印诸公,咸欲念祖略叙梗概,用志胜缘。虽自维浅陋,然于义不可以辞,谨就见闻感想所及,供养大众,幸垂察焉。</p><p style="line-height:1.5em">　　愚闻莲师之集成此经也,首蒙宗教俱彻之大德慧老法师,于佛前持经摄影,以资印证。继有禅宗大德月溪法师力赞速印。复有密宗大德超一法师协助流通。更有律宗大德慈舟法师亲为科判,并在济开讲,盛况空前;拈花寺亦曾开讲全部。至于领众课诵此经,则有极乐庵方丈妙禅老和尚;并请山东女子莲社吴倩芗社长,在寺开讲两月。而长期以此自课者,则有悟妙法师、本觉法师,与比丘尼心常师。发愿注解此经者,则有曾著蒙藏佛教史之妙舟法师。期以十年精力为此经疏钞者,则有净宗祖庭石壁山玄中寺方丈雪峰法师。妙雪两师,与续可法师,均为大学毕业;妙续两师,又均曾服务于军政教育各界者也。而续公出家因缘,则半由此经。当其幼年,即于吾师信仰极深。中年发心学佛,吾师即以此经授之曰:佛法非同小缘,宜先熟此以培善根。乃未半月竟能背诵。吾师嘉其猛利,为讲净宗要旨,连夕达旦,凡四十日。隆冬风雪,炉火无温,听者讲者俱忘寒疲。续公欲企净业大成,未几敝履世荣,披剃圆具。现已宏法平津,群推其慧辩特出,皆此经有以启之。</p><p style="line-height:1.5em">　　以上所述,均为目前出家大德,与此经有殊胜因缘者。至若唐宋以前,高僧名贤受持赞演,获得灵感者,不可胜数。而现在居士中得益此经者,尤多可纪:有素不信佛,因睹此经善根顿发,遂率眷属同受皈戒,最先课读,最先成诵,最先印行二千部于十五年前者,故丕威将军张公宪臣也。十年课诵此经,从未间断,且在黄阳山闭关手写数本施人,古稀高龄,健逾少壮,李西原老居士也。多年沉痀,百药罔效,因拜诵此经宿疾顿瘳,正信既启,判若两人,发愿尽未来际读此宏此者,黄正明女士;踵而行之者,李明坤、梅葛明、锦明女士等也。乍读此经欢喜赞叹,未几即能背诵如流,从此皈向佛门,志修净业者,张辅卿将军也。发心手写此经,预备将来影印者,则有萧公方骏、郭公则澐、李君广平。因诵持而坚正信,或为日课,或能背诵,或除宿障,或增善根,则有曲善堂、夏悟明、王述宗诸居士。虽向佛乘,未获途辙,骤遇此经,如贫得宝,则有冯性圆诸女士。夙信净土,自谓已窥堂奥,及读此经,始愧往昔未得门径;又闻吾师讲解,乃知此法顿赅八教,圆摄五宗,广大精深,令人欢叹、愧奋于不能自已,则念祖与黄胪初中将、齐重九居士等也。至于读诵此经,或著显效,或获密益,耳目所及,已难悉数。亦有乍信乍疑,随人言转,或熟视无睹,或期诸将来,此虽福缘未具,善根容有发时。若于原译即未遍读,会本更未详参,妄逞瞽说,意存嫉忌,则竟是波旬眷属,如来所谓可怜悯者。本经有云:‘若不往昔修福慧,于此正法不能闻。’又云:‘恶憍懈怠及邪见,譬如盲人恒处暗。’于以见众生机感各各不同,善根不可思议,业力亦不可思议,我佛已屡言之矣!念祖初获此本,未遑措意,迨搜集五种原译,逐一披读,始知此经非特为净土群经之纲要,而且于世道隆污,国运兴衰,有绝大关系。又检三家节会之本,详参互校,益恍然于吾师弘法救世之苦心,与会集此经之精慎,实非浅识寡学所能梦见。宜乎缁素大德,先后倡导、赞叹,不谋而同也。</p><p style="line-height:1.5em">　　善乎沈善登居士(曾著报恩论,近代佛学界特出人物)之言曰:净宗之妙,在不离佛法而行世法,不废世法而证佛法。此经备示依正庄严、修持位次而外,实如前跋所谓:苦乐忻厌、生佛感应之理,阐发尽致;显密性相、事理因果之义,赅括无遗,是以志向大乘者在所必读,有心救世者在所必宏也。慨自世风日下,人心陷溺,同业共感,劫运空前,群感切肤,咸思挽救。然而劫由业成,业由心造,欲回劫运,须正人心。世风未转,劫运难回,苦因不拔,苦果难出。本经菩萨修持以下,直至三十七品,剀切指示浊世致苦之由,与出苦之方,深悲极慈,重重诲勉。其间历叙众生以三毒五恶之业,招辗转痛烧之报,俨然为今日灾劫写照。欲令众生观果知因,洗心易行,改往修来,离苦得乐。若仅知持名,不明纲宗,即昧往生正因,难收感应效果。是以本经于礼佛现光之前,又复揭示:‘佛所行处,天下和顺。日月清明,风雨以时。灾厉不起,国丰民安,兵戈无用,崇德兴仁,务修礼让。国无盗贼,民无怨枉。强不凌弱,各得其所。’(以上十三句经文)盖法不异佛,佛不离法,此经诵持处,即佛光照摄处。更有如前跋所云:果能受持读诵,必获开慧灭业、延寿增福之效;普遍流通,实有移风易俗、矫正人心之功。是以前清开国,特重此经。宫庭课诵,著为定例。故得人知自戒,上下相安。迨乎末叶辍诵,纲纪日紊,而清社亦颠覆随之矣。会疏有云:此经乃七难消灭之真言,天下太平之秘诀。实为确论,非讆言也。</p><p style="line-height:1.5em">　　犹忆日寇鸱张,国都播迁,林故主席礼请海内唯一耆德虚云老法师,主持法会。念祖服务后方,幸获皈依。老法师谆谆诰诫吾人,亦以挽劫修道,自他俱利,莫如潜心净业。当代龙象太虚大师,提倡建设人间净土,亦曾详引此经文句。与夫莲师会集此本之深心,示现虽异,而悲愿无殊。由是观之,无论挽劫修道,与建设人间净土,莫不以此为根本阶梯,可断言矣。此经多印一部,持诵多增一人,即减少一分业力,挽回一分世运。所望弘法长德,忧世贤达,合力提倡,普遍推行。庶使此照真达俗、事理双融之契经,凡圣齐摄、性修不二之宝典,光明遍照,佛日常辉,则其潜消灾祸,扶翌伦纪,效力之伟将有非言可喻者。治本之图莫善于此,救时之要亦莫先于此。耆硕俊彦所见皆同,幸勿等闲视之也。</p><p style="line-height:1.5em">　　更有进者,如来悬记,此经独留。值斯经者,皆可得度。报恩论云:‘人道一日不坏,则此经一日不坏。’又谓此乃佛说一切经中真实、圆顿、了义,反乎此者即皆魔说。可谓大声疾呼恳切极矣。窃意当来独留者,必为此本无疑,因其备具诸译之长故。又复当知,弥勒菩萨即受此经于佛,且曾发愿,于刀兵劫中拥护众生(见悲华经)。凡于此经受持宏扬者,即为福德无边弥勒菩萨之所拥护。然必肯读肯弘,方能与菩萨本愿相应。因此菩萨受佛重诲,于此经典作大守护故。至于会集缘起,及其重要意义,具详梅黄两序,暨大经合赞中。威远黄君,为吾师入室弟子,梅公则与吾师同游佛海,几四十年。南梅北夏,有若岱华并峙。相知既深,所言尤确,详阅两序,再读本经,更易了然。固无待念祖复述。仍将大经合赞节印于后,深研熟昧,获益无穷。切望读者加之意焉。</p><p style="line-height:1.5em">　　丙戌嘉平佛成道日弟子江陵黄念祖敬跋</p><p style="line-height:1.5em">　　弟子众等敬以印经功德,回施法界一切有情,此经所在咸蒙慈光,夙现冤亲,同获解脱,凡有受持读诵印写流通,罪障消除,福慧增长,并愿天下和顺,日月清明,风雨以时,灾厉不起,国丰民安,兵戈无用,崇德兴仁,务修礼让,国无盗贼,民无怨枉,强不陵弱,各得其所。共登觉岸,圆证菩提。十方善信,咸同此愿。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 