<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,乘一法师：楞严八十分义 五阴妄想分第三十' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>乘一法师：楞严八十分义 五阴妄想分第三十</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　十八界分第三十</p><p style="line-height:1.5em">　　十八界</p><p style="line-height:1.5em">　　复次,阿难云何十八界本如来藏妙真如性?</p><p style="line-height:1.5em">　　【分义】根境识三,各各有六,为十八界。界有二义:一者种族限义,谓根境识各有种族界限。又眼等六,各别成种族界限,不相紊乱。二者因义,根境与识,互为因故,和合造业,为生死因。此十八界,虽相对而破,正为破识。其根与境,前已破故。破识无生者,即会十八界入如来藏妙真如性。</p><p style="line-height:1.5em">　　一眼色识界</p><p style="line-height:1.5em">　　阿难!如汝所明,眼色为缘,生于眼识。此识为复因眼所生,以眼为界?因色所生,以色为界?阿难!若因眼生,既无色空,无可分别。纵有汝识,欲将何用?汝见又非青黄赤白,无所表示,从何立界?若因色生,空无色时,汝识应灭,云何识知是虚空性?若色变时,汝亦识其色相迁变。汝识不迁。界从何立?从变则变,界相自无。不变则恒,既从色生,应不识知虚空所在。若兼二种,眼色共生。合则中离,离则两合,体性杂乱,云何成界?是故当知,眼色为缘,生眼识界,三处都无。则眼与色,及色界三,本非因缘,非自然性。</p><p style="line-height:1.5em">　　【分义】假若从眼生识,则无色空。纵有眼识,无所了别,与无识等。又眼根非是青黄赤白,无所表示,从何立界?根尚不可得,何能生识?此明识非从根生。若从色生,空无色时,识应随灭。识既灭已,谁辨虚空?若从色生,色相迁变,识知其变,识应不灭。识既不灭,何言识从色生?无灭即无生故。识若迁变,识既无常。无常即空,空即非有。识既非有,何言识从色生?识若不变,既从色生,唯应知色,不应知空,何名为识?此明眼识非从色生。若识因眼色共生,眼根有知,色境无知,知与无知,二相不同,云何共生?若是共生,则应眼识一半有知,一半无知。知异无知,名为中离。又共生者,一半合根,一半合境,体性杂乱,乖种族义,云何成界?此明眼识非眼色共生。由是故知,如是眼识,不从根生,不从色生,亦非眼色共生。则知眼色为缘,生眼识界,三皆虚妄,元无生灭,亦非因缘自然,本是如来藏妙真如性。</p><p style="line-height:1.5em">　　二耳声识界</p><p style="line-height:1.5em">　　阿难!又汝所明,耳声为缘,生于耳识。此识为复因耳所生,以耳为界?因声所生,以声为界?阿难!若因耳生,动静二相,既不现前,根不成知,必无所知。知尚无成,识何形貌?若取耳闻,无动静故,闻无所成。云何耳形,杂色触尘,名为识界?则耳识界,复从谁立?若生于声,识因声有。则不关闻,无闻则亡声相所在。识从声生,许声因闻而有声相,闻应闻识。不闻非界,闻则同声。识已被闻,谁知闻识?若无知者,终如草木。不应声闻,杂成中界,界无中位,则内外相,复从何成?是故当知,耳声为缘,生耳识界,三处都无。则耳与声,及声界三,本非因缘,非自然性。</p><p style="line-height:1.5em">　　【分义】假若耳识从耳根生,当无前境,根自无知。根实无知,更有何识?无动静二相,根不成知。不成知故,根不可得,从何生识?所谓耳根与声尘相触,名为识界。今此耳如卷叶,前无声尘,则耳识界,从谁而立?此明耳识非从根生。若从声生,既离耳根,则不知声,何能生识?又若从声生,此声可闻,此识亦应可闻。识即被闻,则不俱了别性。无了别性,即不名识。此明耳识非从声生。声无知而根有知,声在外而根在内,不应二者合成中界。中界既无,边亦不立。即无中边,界从何立?则内根外境义不成立,更有何识?此明耳识非根境共生。由是故知,如是耳识,不从声生,不从耳生,亦非根境共生。则知耳声为缘,生耳识界,三皆虚妄,元无生灭,亦非因缘自然,本是如来藏妙真如性。</p><p style="line-height:1.5em">　　三鼻香识界</p><p style="line-height:1.5em">　　阿难!又汝所明,鼻香为缘,生于鼻识。此识为复因鼻所生,以鼻为界?因香所生,以香为界?阿难!若因鼻生,则汝心中,以何为鼻?为取肉形双爪之相?为取嗅知动摇之性?若取肉形,肉质乃身,身知即触,名身非鼻。名触即尘。鼻尚无名,云何立界?若取嗅知,又汝心中,以何为知?以肉为知,则肉之知,元触非鼻?以空为知,空则自知,肉应非觉。如是则应虚空是汝,汝身非知。今日阿难,应无所在。以香为知,知自属香,何预于汝?若香臭气,必生汝鼻。则彼香臭二种流气,不生伊兰及栴檀木。二物不来,汝自嗅鼻,为香为臭?臭则非香,香应非臭。若香臭二俱能闻者,则汝一人,应有两鼻。对我问道,有二阿难,谁为汝体?若鼻是一,香臭无二。臭既为香,香复成臭。二性不有,界从谁立?若因香生,识因香有。如眼有见,不能观眼,因香有故,应不知香。知则非生,不知非识。香非知有,香界不成。识不知香,因界则非从香建立。既无中间,不成内外,彼诸闻性,毕竟虚妄。是故当知,鼻香为缘,生鼻识界,三处都无。则鼻与香,及香界三,本非因缘,非自然性。</p><p style="line-height:1.5em">　　【分义】鼻识若从鼻根生者,鼻即成识,以何为鼻?若以肉形双爪之相为鼻,肉质为身,云何名鼻?鼻尚无有,云何立界?鼻尚不可得,何能生识?若以嗅知名为鼻者,且以何者名知?若取肉形,肉质是身,身所知者,应名为触。身自知触,非鼻闻香。若空能知,则空自知,身应无觉。身无觉故,即为无身,如同虚空。身尚非有,何处有鼻?若以香为知,知自属香,与鼻何干?若因有你鼻,故有香臭。则香臭二气,不从旃檀及伊兰生,自于鼻中出香臭气。且你嗅鼻,为香为臭?香臭二气,若俱闻者,鼻应有二,鼻有二故,身应亦二,谁为你体?若鼻是一,则香臭应一,如是香即是臭,臭即是香,香臭杂乱,界从谁立?此皆明鼻识非从鼻根生。若香能生识,识因香有,应不知香。譬如见因眼有,则不见眼一样。若能知香,即非从香生。若不知香,则不名识。香不因根,香即非有,识不知香,不名为识。香非有故,根亦不立。香根皆无,即无中间内外,界从何立?何处更有闻性?此明识非从香生。是故当知,如是鼻识,不从鼻生,不从香生。则知鼻香为缘,生鼻识界,三处虚妄,元无生灭,亦非因缘自然,本是如来藏妙真如性。</p><p style="line-height:1.5em">　　【双爪之相】双爪之相指鼻形状而言,取似鼻体下垂,有如两指爪甲之对叩形状。即浮尘根。</p><p style="line-height:1.5em">　　【伊兰】臭木名,其味恶如腐尸,薰四十由旬,花红艳可爱,若误食之,发狂而死。旃檀香木,生此林中。</p><p style="line-height:1.5em">　　四舌味识界</p><p style="line-height:1.5em">　　阿难!又汝所明,舌味为缘,生于舌识。此识为复因舌所生,以舌为界?因味所生,以味为界?阿难!若因舌生,则诸世间甘蔗、乌梅、黄连、石盐、细辛、姜、桂、都无有味。汝自尝舌,为甜为苦?若舌性苦,谁来尝舌?舌不自尝,孰为知觉?舌性非苦,味自不生,云何立界?若因味生,识自为味。同于舌根,应不自尝。云何识知是味非味?又一切味,非一物生。味既多生,识应多体。识体若一,体必味生,咸淡甘辛,和合俱生。诸变异相,同为一味,应无分别。分别既无,则不名识,云何复名舌味识界?不应虚空,生汝心识。舌味和合,即于是中,元无自性,云何界生?是故当知,舌味为缘,生舌识界,三处都无。则舌与味,及舌界三,本非因缘,非自然性。</p><p style="line-height:1.5em">　　【分义】若舌识从舌根生,则世间甘蔗乌梅等都无有味。你自尝舌,为甜为苦?若舌性苦,舌不能自尝,谁知此苦?若不知苦,何名为识?若舌非苦,味自不生,即无有味,何立识界?此明舌识非从舌根生。若识从味生,味自为识,味不自尝,云何了别是甜是苦?味有多种,识应亦多。识若多体,应成多人。识体若一,味应亦一。味若是一,则无了别甜苦咸淡诸相,不辨诸味,即非名识。云何安立味界?此明舌识非从味生。又识非从空生。又若舌味共生舌识者,则此舌识,半舌半味,无自性可得,何立识界?此明识非舌味共生。是故当知,如是舌识,非从舌生,非从味生,非从虚空生,亦非舌味和合共生。则知舌味为缘,生舌识界,三处虚妄,元无生灭,亦非因缘自然,本是如来藏妙真如性。</p><p style="line-height:1.5em">　　五身触识界</p><p style="line-height:1.5em">　　阿难!又汝所明,身触为缘,生于身识。此识为复因身所生,以身为界?因触所生,以触为界?阿难!若因身生,必无合离二觉观缘,身何所识?若因触生,必无汝身,谁有非身知合离者?阿难!物不触知,身知有触,知身即触,知触即身。即触非身,即身非触。身触二相,元无处所。合身即为身自体性,离身即是虚空等相。内外不成,中云何立?中不复立,内外性空。即汝识生,从谁立界?是故当知,身触为缘,生身识界,三处都无。则身与触,及身界三,本非因缘,非自然性。</p><p style="line-height:1.5em">　　【分义】身识若因身生,必无合离,无合离缘,即无身识。此明识非身生。若因触生,必无你身,无身根故,谁知合离。不知合离,触既非有,云何生识?物无触知,身有触觉。知身为触,知触因身。触非是身,身非是触。身触二相,元无处所。身触尚无,从何生识?若触是身,应名根性。触若离身,则为虚空。是知触不可得,何能生识?内身外触,皆不成立,何定中间?内外与中,三位皆空,识界何立?此明识非从触尘生。是故当知,如是身识,不从身根生,不从触尘生。则知身触为缘,生身识界,三皆虚妄,元无生灭,亦非因缘自然,本是如来藏妙真如性。</p><p style="line-height:1.5em">　　六意法识界</p><p style="line-height:1.5em">　　阿难!又汝所明,意法为缘,生于意识。此识为复因意所生,以意为界?因法所生,以法为界?阿难!若因意生,于汝意中,必有所思,发明汝意。若无前法,意无所生,离缘无形,识将何用?又汝识心,与诸思量,兼了别性,为同为异?同意即意,云何所生?异意不同,应无所识。若无所识,云何意生?若有所识,云何识意?唯同与异,二性无成,界云何立?若因法生,世间诸法,不离五尘。汝观色法及诸声法、香法、味法、及与触法,相状分明,以对五根,非意所摄,汝识决定依于法生,今汝谛观,法法何状?若离色空动静通塞合离生灭,越此诸相,终无所得。生则色空诸法等生,灭则色空诸法等灭。所因既无,因生有识,作何形相?相状不有,界云何生?是故当知,意法为缘,生意识界,三处都无。则意与法,及意界三,本非因缘,非自然性。</p><p style="line-height:1.5em">　　【分义】意识若从意根生者,无前法尘,意即不生,意尚不生,云何生识?又意法识三,是同是异?若言是同,则意识即是意根,意根即是法尘,有是理乎?既然相同,何言根为能生,识为所生?若言是异,则意根有知,识应无知。识无知故,则不名识。若意根无知,而识有知,则识为能知,根成所知。所知是境,不应名根。故同与异,二性无成,界不成立。是故同异皆不可说。此明识非意根生。又意识若因法尘生者,色声香味触五尘,相状分明,唯此法尘,实无相状。若以生灭为法尘,生则色空诸法等生,灭则色空诸法等灭。离五尘境,实无法可得。法尘尚无,识从何生?法尘无故,界不成立。此明意识非从法尘生。是故当知,如是意识,不从意根生,亦不因法尘生。则知意法为缘,生意识界,三皆虚妄,元无生灭,亦非因缘自然,本是如来藏妙真如性。</p><p style="line-height:1.5em">　　【法法】谓一切法尘之法。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 