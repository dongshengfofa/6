<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,乘一法师：楞严八十分义 五阴妄想分第三十一' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>乘一法师：楞严八十分义 五阴妄想分第三十一</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　七大性分第三十一</p><p style="line-height:1.5em">　　七大</p><p style="line-height:1.5em">　　阿难白佛言:世尊!如来常说和合因缘,一切世间种种变化,皆因四大和合发明。云何如来因缘自然,二俱排摈?我今不知斯义所属。推垂哀愍,开示众生,中道了义无戏论法。尔时世尊告阿难言:汝先厌离声闻缘觉诸小乘法,发心勤求无上菩提。故我今时为汝开示第一义谛。如何复将世间戏论妄想因缘,而自缠绕?汝虽多闻,如说药人,真药现前不能分别。如来说为真可怜愍!汝今谛听!吾当为汝分别开示,亦令当来修大乘者,通达实相。阿难默然,承佛圣旨。阿难!如汝所言,四大和合,发明世间种种变化。阿难!若彼大性,体非和合,则不能与诸大杂和。犹如虚空,不和诸色。若和合者,同于变化,始终相成。生灭相续,生死死生,生生死死,如旋火轮,未有休息。阿难!如水成冰,冰还成水。</p><p style="line-height:1.5em">　　【分义】七大者,即地、水、火、风、空、根、识。如是七法,皆是如来藏,是故称大。以何道理知此七法皆是如来藏呢?因此七法,全体虚妄,毕竟空寂。唯随众生无明惑业,现诸幻相。如是幻相,皆如空花镜影,了不可得。即此了不可得处,是则名为如来藏。三世诸佛,皆住其中。三世众生,亦妄生其中。诸佛如来,无边功德,皆从了不可得中出生。诸众生无边苦果业报,亦从惑业虚妄出生其中。又出生者即是无生。依众生无明惑业,而言出生。然而,以如来藏实无生灭,亦无来去。是则名为如来藏性。阿难昔闻如来所说,一切法皆从因缘和合生。今言既非因缘和合,亦非自然(自然既无因生),故尔致疑。请求世尊开示中道了义无戏论法。戏论法者,言一切法因缘自然生,是为众生妄想。中道了义者,即第一义谛。第一义谛中,一切诸法,本不生灭。生灭尚不可得,何因缘自然之可说。第一义谛远离因缘自然戏论妄想。第一义谛是一切法真实之相。真实相者,即无有相,亦无无相,四句咸离,百非俱绝,皆不可说,名为实相。四大体性,犹如虚空,常住不变,体非和合。若能和合,失其本性,同于变化,则不名大性。若不和合,则何成一切诸法。故知四大,非和非合,非不和合,亦非自然。如水成冰,冰还成水。水喻性,冰喻相,性能现相,相是性现。</p><p style="line-height:1.5em">　　【四大】谓地、水、火、风,世间万法之生成,皆不外此,故曰四大。</p><p style="line-height:1.5em">　　一地大</p><p style="line-height:1.5em">　　汝观地性,粗为大地,细为微尘,至邻虚尘,析彼极微,色边际相,七分所成,更析邻虚,即实空性,阿难!若此邻虚,析成虚空,当知虚空,出生色相,汝今问言,由和合故,出生世间诸变化相,汝且观此一邻虚尘,用几虚空,和合而有,不应邻虚,合成邻虚。又邻虚尘析入空者,用几色相,合成虚空?若色合时,合色非空。若空合时,合空非色。色犹可析,空云何合?汝元不知如来藏中,性色真空,性空真色,清净本然,周遍法界。随众生心,应所知量,循业发现。世间无知,惑为因缘及自然性。皆是识心分别计度。但有言说,都无实义。</p><p style="line-height:1.5em">　　【分义】小乘析色明空,说大地色相是由众多微尘集合而成。尘之细者为微尘,微之微者为极微尘,将此极微尘析为七分之微,则成邻虚尘,邻虚尘质之微近于空无,故名为邻虚尘。更析邻虚,即成虚空。假若析邻虚真能成虚空的话,那么,应该也可以合虚空为邻虚,或合邻虚为虚空吧?其实不然。若言邻虚是色法,则色法不可能合成虚空。若言邻虚是空法,则空法不可言合。由是验知,析邻虚尘为虚空之说,全是妄执,不可相信。以大乘观之,如是地大,全体虚妄,本无所有,亦无生灭,岂待分析,始为虚空。当知如是地大,本是如来藏中,性色真空,真空性色,性空真色,真色性空。自性清净天真本具,周匝遍满於一切法界。随九界有情众生,本具根性妙用,能随能应,以心知量大小不同,而应现有殊。随染业而现六道一切苦恶色相,随净业而现四圣妙果。世间浅智众生,迷执此生起之由,惑为因缘和合自然性,皆因不达无限随缘之用,随心应量而现。若能明达唯心之旨,则只随心应量而不必循业。众生六识辨析不混,详细较量计度,皆为有情徒有言说,都无实义道理。(后文仿此)</p><p style="line-height:1.5em">　　【色边际相】指邻虚尘,虽有色相,而近於空之边际。</p><p style="line-height:1.5em">　　【性色真空,性空真色】此谓真空如来藏中,性色真空,真空性色,性空真色,真色性空。性即是色,色即是性,性色不二;性即是空,空即是性,性空不二;色即是空,空即是色,色空不二;真空妙有,妙有真空。此真空如来藏,以破相显体性为说故。</p><p style="line-height:1.5em">　　二火大</p><p style="line-height:1.5em">　　阿难!火性无我,寄于诸缘。汝观城中未食之家,欲炊爨时,手执阳燧,日前求火。阿难!名和合者,如我与汝一千二百五十比丘,今为一众。众虽为一,诘其根本,各各有身。皆有所生氏族名字。如舍利弗,婆罗门种;优楼频螺,迦叶波种;乃至阿难,瞿昙种姓。阿难!若此火性,因和合有。彼手执镜,于日求火。此火为从镜中而出?为从艾出?为于日来?阿难!若日来者,自能烧汝手中之艾。来处林木,皆应受焚。若镜中出,自能于镜出燃于艾,镜何不镕?纡汝手执,尚无热相,云何融泮?若生于艾,何藉日镜光明相接,然后火生。汝又谛观,镜因手执,日从天来,艾本地生。火从何方,游历于此?日镜相远,非和非合,不应火光,无从自有。汝犹不知,如来藏中,性火真空,性空真火,清净本然,周遍法界。随众生心,应所知量。阿难!当知世人,一处执镜,一处火生;遍法界执,满世间起;起遍世间,宁有方所?循业发现。世间无知,惑为因缘及自然性,皆是识心分别计度。但有言说,都无实义。</p><p style="line-height:1.5em">　　【分义】火无自体,因缘和合,虚妄有相,火大空寂,本无所有。如是火大,非从镜出,非从艾生,非从日来,非从和合有。本是如来藏中,性火真空,真空性火,性空真火,真火性空。自性清净,天真本具,周匝遍满於一切法界。随九界有情众生,本具根性妙用,能随能应,以心知量大小不同,而应现生灭温烈之火相。当知世人一处执镜,一处火生,遍法界执,起满世间,无有方所。凡夫现境尚无限极,圣人亦愈可知。世间浅智众生,迷执此生起之由,惑为因缘和合自然性,皆因不达无限随缘之用,随心应量而现。若能明达唯心之旨,则能随心应量而不必循业。众生识心辨析,详细较量计度,皆为有情徒有言说,都无实义道理。</p><p style="line-height:1.5em">　　【阳燧】古代取火工具,即铜圆镜,向日火出。</p><p style="line-height:1.5em">　　【氏族名字】舍利弗,优楼频螺,阿难,皆佛弟子。婆罗门,是梵志族;迦叶波,译云龟氏;瞿昙此云日种,相传佛之始祖,日炙甘蔗而生,亦曰甘蔗族,后改姓释迦氏。</p><p style="line-height:1.5em">　　三水大</p><p style="line-height:1.5em">　　阿难!水性不定,流息无恒。如室罗城迦毗罗仙。斫迦罗仙,及钵头摩诃萨多等,诸大幻师,求太阴精,用和幻药。是诸师等,于白月昼,手执方诸,承月中水。此水为复从珠中出?空中自有?为从月来?阿难!若从月来,尚能远方令珠出水,所经林木,皆应吐流。流则何待方珠所出?不流明水非从月降。若从珠出,则此珠中,常应流水,何待中宵,承白月昼?若从空生,空性无边,水当无际。从人洎天皆同滔溺。云何复有水陆空行?汝更谛观,月从天陟,珠因手持,承珠水盘,本人敷设,水从何方?流注于此。月珠相远,非和非合,不应水精,无从自有。汝尚不知,如来藏中,性水真空,性空真水,清净本然,周遍法界,随众生心,应所知量,一处执珠,一处水出。遍法界执,满法界生,生满世间,宁有方所!循业发现。世间无知,惑为因缘及自然性,皆是识心分别计度。但有言说,都无实义。</p><p style="line-height:1.5em">　　【分义】水无定形,流息无常,虚妄有相。水大空寂,本无所有。如是水大,非从珠出,非从月来,亦非空中自有。如是水大,本是如来藏中,性水真空,真空性水,性空真水,真水性空。自性清净,天真本具,周匝遍满於一切法界。随有情众生,本具根性妙用,能随能应,以心知量而应现流息水相。惑者不达,执为因缘自然,皆是戏论妄想而已。</p><p style="line-height:1.5em">　　【诸大幻师】迦毗罗,此云黄色。斫迦罗,此云轮山。钵头摩,此云赤莲花。诃萨多,此云海水。四人皆事水之外道,以其专修幻术,故曰大幻师。</p><p style="line-height:1.5em">　　【太阴精】谓月中水,外道自谓用以和药,服之可以长生。皆是空说无验。</p><p style="line-height:1.5em">　　【幻药】谓依此药,能幻出种种境界,眩人心目。</p><p style="line-height:1.5em">　　【白月昼】每月十五日为望,望前之月曰白月,望后之月为黑月,月当夜午,光皎如昼,故曰白月昼。</p><p style="line-height:1.5em">　　【方诸】谓方石、诸珠,或曰水精珠,向月则水生。一说即古代之承露盘,依水气遇冷,则凝结成露的原理。</p><p style="line-height:1.5em">　　四风大</p><p style="line-height:1.5em">　　阿难!风性无体,动静不常。汝常整衣,入于大众。僧伽梨角,动及傍人。则有微风,拂彼人面。此风为复出袈裟角?发于虚空?生彼人面?阿难!此风若复出袈裟角,汝乃披风,其衣飞摇,应离汝体。我今说法,会中垂衣。汝看我衣,风何所在?不应衣中,有藏风地。若生虚空,汝衣不动。何因无拂?空性常住,风应常生。若无风时,虚空当灭。灭风可见,灭空何状?若有生灭,不名虚空。名为虚空,云何风出?若风自生彼拂之面,从彼面生,当应拂汝。自汝整衣,云何倒拂?汝审谛观,整衣在汝,面属彼人,虚空寂然不参流动。风自谁方?鼓动来此。风空性隔,非和非合。不应风性,无从自有。汝宛不知,如来藏中,性风真空,性空真风。清净本然,周遍法界。随众生心,应所知量。阿难!如汝一人,微动服衣,有微风出,遍法界拂,满国土生。周遍世间,宁有方所!循业发现。世间无知,惑为因缘及自然性,皆是识心分别计度。但有言说,都无实义。</p><p style="line-height:1.5em">　　【分义】风无自体,动静无常,虚妄无有定相。风大空寂,本无所有。如是风大,非出衣角,非生人面,亦非发于虚空。如是风大,本是如来藏中,性风真空,真空性风,性空真风,真风性空。自性清净,天真本具,周匝遍满於一切法界。随众生本具根性妙用,以心知量大小而应现动静风相。惑者不达,执为因缘自然,皆是戏论妄想而已。</p><p style="line-height:1.5em">　　【僧伽黎】此云和衣,亦云重复衣,以其条数多故,从用为名,为三衣中之第一衣,僧侣入王宫聚落时著之,故亦曰大衣。</p><p style="line-height:1.5em">　　【袈裟】此云坏色衣,三衣之通名,亦曰离尘服,取断六尘坏正色。</p><p style="line-height:1.5em">　　五空大</p><p style="line-height:1.5em">　　阿难!空性无形,因色显发。如室罗城去河遥处。诸刹利种,及婆罗门,毗舍,首陀,兼颇罗堕,旃陀罗等。新立安居,凿井求水。出土一尺,于中则有一尺虚空。如是乃至出土一丈,中间还得一丈虚空。空虚浅深,随出多少。此空为当因土所出?因凿所有?无因自生?阿难!若复此空,无因自生,未凿土前,何不无碍?唯见大地。逈无通达。若因土出,则土出时,应见空入。若土先出,无空入者。云何虚空,因土而出?若无出入,则应空土。元无异因。无异则同,则土出时,空何不出?若因凿出,则凿出空,应非出土。不因凿出,凿自出土,云何见空?汝更审谛,谛审谛观,凿从人手,随方运转。土因地移,如是虚空,因何所出?凿空虚实不相为用,非和非合。不应虚空,无从自出。若此虚空,性圆周遍,本不动摇,当知现前地水火风,均名五大。性真圆融。皆如来藏。本无生灭。阿难!汝心昏迷,不悟四大元如来藏。当观虚空,为出为入?为非出入?汝全不知,如来藏中。性觉真空,性空真觉,清净本然,周遍法界。随众生心,应所知量。阿难!如一井空,空生一井,十方虚空,亦复如是。圆满十方,宁有方所!循业发现。世间无知,惑为因缘及自然性。皆是识心分别计度,但有言说,都无实义。</p><p style="line-height:1.5em">　　【分义】空无自性,无有形质,因色而显,虚妄有相,若离于色,空不可得。空大空寂,本无所有。如是空大,非从土出,非因凿有,亦非无因生。如是空大,本是如来藏中,性觉真空,真空性觉,性空真觉,真觉性空。自性清净,天真本具,周匝遍满於一切法界。随众生本具根性妙用,以心知量大小而应现虚空之相。如是空大,与地、水、火、风,名为五大,性空寂灭,全同法界,本是如来藏妙真如性。惑者不达,执为因缘自然,皆是戏论妄想而已。</p><p style="line-height:1.5em">　　【诸刹利种】刹利,此云田主,即王族。婆罗门,此云净行。毗舍,此云商贾。首陀,此云农夫。颇罗堕,此云利根,即六艺之流。约举四姓,此方言士农工商四民。</p><p style="line-height:1.5em">　　六见大</p><p style="line-height:1.5em">　　阿难!见觉无知,因色空有。如汝今者在祗陀林,朝明夕昏。设居中宵,白月则光,黑月便暗,则明暗等,因见分析。此见为复与明暗相并太虚空为同一体?为非一体?或同非同?或异非异?阿难!此见若复与明与暗及与虚空元一体者,则明与暗,二体相亡。暗时无明,明时无暗。若与暗一,明则见亡。必一于明,暗时当灭。灭则云何见明见暗?若暗明殊,见无生灭。一云何成?若此见精,与暗与明,非一体者。汝离明暗,及与虚空,分析见元,作何形相?离明离暗,及离虚空,是见元同龟毛兔角。明暗虚空,三事俱异。从何立见?明暗相背,云何或同?离三元无,云何或异?分空分见,本无边畔。云何非同?见暗见明,性非迁改。云何非异?汝更细审,微细审详,审谛审观。明从太阳,暗随黑月,通属虚空,壅归大地。如是见精,因何所出?见觉空顽,非和非合。不应见精,无从自出。若见闻知,性圆周遍,本不动摇。当知无边不动虚空,并其动摇地水火风,均名六大。性真圆融,皆如来藏。本无生灭,阿难!汝性沉沦,不悟汝之见闻觉知,本如来藏。汝当观此见闻觉知,为生为灭?为同为异?为非生灭?为非同异?汝曾不知,如来藏中,性见觉明,觉精明见。清净本然,周遍法界。随众生心,应所知量,如一见根,见周法界。听嗅尝触,觉触觉知,妙德莹然,遍周法界,圆满十虚,宁有方所!循业发现。世间无知,惑为因缘及自然性,皆是识心分别计度。但有言说,都无实义。</p><p style="line-height:1.5em">　　【分义】根无自性,因色空而虚妄有知,若离于色空,根不可得。根大空寂,本无所有。见觉即眼根见性。今举眼根以例六根。如是见觉(见性),与明暗空,非是一体,亦非异体,非无因生,亦非和合有。即亦同亦异,非同非异,皆不可说。如是见性,与地水火风空,并称六大。性真空寂,全同法界,皆是如来藏妙真如性,本无生灭。如是见性,本是如来藏中,性真之见,本觉之明,真觉之精,性明之见。自性清净,天真本具,周匝遍满於一切法界。随众生本具根性妙用,以心知量大小而应现色空净秽之相。见性如此,闻嗅触觉知诸根性,亦复如是。妙性德用,灵明不昧,周遍法界。随众生心知量大小而应现,极尽十法界。随染业而应现六道苦恶色相,随净业而现四圣妙果。世间浅智众生,迷惑不达,执为因缘自然性,皆是戏论妄想分别计度,徒有言说,都无实义道理。</p><p style="line-height:1.5em">　　【十虚】即四正四隅上下十方之虚空。</p><p style="line-height:1.5em">　　七识大</p><p style="line-height:1.5em">　　阿难!识性无源,因于六种根尘妄出。汝今遍观此会圣众,用目循历,其目周视,但如镜中,无别分析。汝识于中,次第标指,此是文殊,此富楼那,此目犍连,此须菩提,此舍利弗。此识了知,为生于见?为生于相?为生虚空?为无所因,突然而出?阿难!若汝识性生于见中,如无明暗及与色空,四种必无,元无汝见。见性尚无,从何发识?若汝识性生于相中,不从见生。既不见明,亦不见暗。明暗不瞩。即无色空。彼相尚无,识从何发?若生于空,非相非见,非见无辩,自不能知明暗色空。非相灭缘,见闻觉知,无处安立。处此二非,空则同无。有非同物,纵发汝识,欲何分别?若无所因,突然而出,何不日中,别识明月?汝更细详,微细详审,见托汝睛,相推前境。可状成有,不相成无。如是识缘,因何所出?识动见澄,非和非合。闻听觉知,亦复如是。不应识缘,无从自出!若此识心,本无所从,当知了别见闻觉知,圆满湛然,性非从所,兼彼虚空,地水火风,均名七大。性真圆融,皆如来藏,本无生灭。阿难!汝心粗浮,不悟见闻发明了知,本如来藏。汝应观此六处识心,为同为异?为空为有?为非同异?为非空有?汝元不知,如来藏中,性识明知,觉明真识。妙觉湛然,遍周法界。含吐十虚,宁有方所!循业发现。世间无知,惑为因缘及自然性,皆是识心分别计度。但有言说,都无实义。</p><p style="line-height:1.5em">　　【分义】识无自性,因根尘虚妄有相,根对色空,识有了别,若离根尘,识不可得。识大空寂,本无所有。如是识大,非从根生,非从境有,亦非空生,亦非无因生,更非和合有。如是识大,不从根尘诸缘所出,性非从所故。如是识大,与地水火风空,及见闻觉知之根大,并称七大,性真空寂,全同法界,皆是如来藏妙真如性,本无生灭。如是识大,本是如来藏中,性真之识,妙明之知,本觉之明,真性之识。妙觉即体性妙用,湛然即性明,是为体用妙明。觉性如镜,识如影子,知影即镜体故,则性体周遍,识大亦周遍,极尽十虚,无有方所。随九界有情众生,以心知量大小而应现色空净秽之相。世间浅智,迷惑不达,执为因缘自然,皆是戏论妄想分别计度,凡有言说,都无实义道理。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 