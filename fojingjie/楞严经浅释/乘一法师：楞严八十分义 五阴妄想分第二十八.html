<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,乘一法师：楞严八十分义 五阴妄想分第二十八' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>乘一法师：楞严八十分义 五阴妄想分第二十八</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　大佛顶如来密因修证了义诸菩萨</p><p style="line-height:1.5em">　　万行首楞严经分义卷三</p><p style="line-height:1.5em">　　六入分第二十八(分义卷三)</p><p style="line-height:1.5em">　　六入</p><p style="line-height:1.5em">　　复次,阿难!云何六入本如来藏妙真如性?</p><p style="line-height:1.5em">　　【分义】六入者,谓眼、耳、鼻、舌、身、意六根,亦云六处。谓六尘妄境所入之处,亦是六识所生之处。根境二法,俱为识生之处。诸法本空,毕竟无体,无体之体,是妙觉明体。六入虚妄,本无自性,无性之性,即是如来藏妙真如性。</p><p style="line-height:1.5em">　　【六入】梵语波罗吠奢,此译云入、处,有涉入、吸入二义。谓眼耳鼻舌身意六根,各能吸纳所对之尘境。</p><p style="line-height:1.5em">　　一眼入</p><p style="line-height:1.5em">　　阿难!即彼目睛,瞪发劳者,兼目与劳,同是菩提瞪发劳相。因于明暗二种妄尘,发见居中,吸此尘象,名为见性。此见离彼明暗二尘,毕竟无体。如是,阿难!当知是见,非明暗来,非于根出,不于空生。何以故?若从明来,暗即随灭,应非见暗。若从暗来,明即随灭,应无见明。若从根生,必无明暗。如是见精,本无自性。若于空出,前瞩尘象,归当见根。又空自观,何关汝入?是故当知,眼入虚妄,本非因缘,非自然性。</p><p style="line-height:1.5em">　　【分义】如是眼入,若离明暗,即无眼入。眼入虚妄,本无自性,无性之性,名为见性。如是眼入,若离明暗,毕竟无体,无体之体,是为妙觉明体。如是眼入,非明暗生,若从明生,即不见暗。若从暗生,即不见明。亦不从根生,若从根生,必无明暗。亦不从空生,若从空生,空成见根,何关眼入。各各不生,故亦不共生。由是当知,不从自生,不从空生,非明暗生,亦非共生。四检不生,则眼入无生。眼入无生,则悟诸法无生。悟无生故,则得亲见如来藏妙真如性。一切诸法,如空花梦境,无所从来,亦无所去,全体虚妄,不可究诘,故不可言因缘生。一切诸法,性相皆空。真空法界中,一微尘许法尚不可得,何得自然有。故一切诸法,非因缘生,非自然有。亦不可说是有是无等,唯是如来藏妙真如性。若于一切法上,得见如来藏妙真如性,是则名为见性。(下皆仿此)。</p><p style="line-height:1.5em">　　【目瞪发劳相】目喻真智,瞪喻一念无明,劳相喻相见二分。一念无明及见相二分,皆依菩提净性所起。妄无自体,了妄即真,故为如来藏妙真如性。</p><p style="line-height:1.5em">　　二耳入</p><p style="line-height:1.5em">　　阿难!譬如有人,以两手指,急塞其耳,耳根劳故,头中作声,兼耳与劳,同是菩提瞪发劳相。因于动静二种妄尘,发闻居中,吸此尘象,名听闻性。此闻离彼动静二尘,毕竟无体。如是,阿难!当知是闻非动静来,非于根出,不于空生。何以故?若从静来,动即随灭,应非闻动。若从动来,静即随灭,应无觉静。若从根生,必无动静。如是闻体,本无自性。若于空出,有闻成性,即非虚空。又空自闻,何关汝入?是故当知,耳入虚妄,本非因缘,非自然性。</p><p style="line-height:1.5em">　　【分义】如是耳入,若离动静,即无耳入。耳入虚妄,本无自性,无性之性,名为闻性。如是耳入,若离动静,毕竟无体,无体之体,是为妙觉明体。如是耳入,非动静生。若从动生,则对静境应无耳入;若从静生,对动境时应无耳入。亦不从根生,若从根生,耳无自性,不能自生。亦不从空生,若从空生,空为耳根,即不名空。各各不生,故亦非共生。由是当知,不从自生,不从空生,非动静生,亦非共生。四检不生,则耳入无生。耳入无生故,则悟一切法无生。由是当知,耳入虚妄,本非因缘,非自然性。本是如来藏妙真如性。</p><p style="line-height:1.5em">　　【手塞耳劳】此乃假设其事,晓谕令悟,非取比况之义。此明耳入虚妄。</p><p style="line-height:1.5em">　　三鼻入</p><p style="line-height:1.5em">　　阿难!譬如有人,急搐其鼻,搐久成劳,则于鼻中,闻有冷触。因触分别通塞虚实,如是乃至诸香臭气,兼鼻与劳,同是菩提瞪发劳相。因于通塞二种妄尘,发闻居中,吸此尘象,名嗅闻性。此闻离彼通塞二尘,毕竟无体。当知是闻非通塞来,非于根出,不于空生。何以故?若从通来,塞自随灭,云何知塞?如因塞有,通则无闻。云何发明香臭等触?若从根生,必无通塞。如是闻体,本无自性。若从空出。是闻自当回嗅汝鼻。空自有闻,何关汝入?是故当知,鼻入虚妄,本非因缘,非自然性。</p><p style="line-height:1.5em">　　【分义】如是鼻入,若离通塞,毕竟无体,无体之体,是为妙觉明体。通谓闻诸香臭等气。塞则诸香臭气,皆不得闻。离通塞境,即无鼻入,此谓鼻入无自性。无性之性,名嗅闻性。如是鼻入,不从通塞生;亦不从鼻生;亦非二者共生;亦非虚空生。四检不生,则知鼻入无生。鼻入无生故,则悟一切法无生。由是当知,鼻入虚妄,本非因缘,非自然性。本是如来藏妙真如性。</p><p style="line-height:1.5em">　　【搐鼻成劳】搐,缩气。此亦假设其事,令悟鼻入虚妄。</p><p style="line-height:1.5em">　　四舌入</p><p style="line-height:1.5em">　　阿难!譬如有人,以舌舐吻。熟舐令劳,其人若病,则有苦味。无病之人,微有甜触,由甜与苦,显此舌根。不动之时,淡性常在,兼舌与劳,同是菩提瞪发劳相。因甜苦淡二种妄尘,发知居中。吸此尘象,名知味性。此知味性离彼甜苦及淡二尘,毕竟无体。如是,阿难!当知如是尝苦淡知,非甜苦来,非因淡有。又非根出,不于空生。何以故?若甜苦来,淡即知灭,云何知淡?若从淡出,甜即知亡,复云何知甜苦二相?若从舌生,必无甜淡及与苦尘。斯知味根,本无自性。若于空出,虚空自味,非汝口知。又空自知,何关汝入?是故当知,舌入虚妄,本非因缘,非自然性。</p><p style="line-height:1.5em">　　【分义】“譬如有人,以舌舔吻,熟舔令劳”等,言舌入虚妄。如是舌入,若离甜苦及淡,毕竟无体。无体之体,是为妙觉明体。甜苦味境,淡则无味可得,若离甜苦淡即无舌入,此谓舌入无自性。无性之性,名知味性。如是舌入,不从甜淡生;亦不从舌根生;亦非共生;亦非空生。四检不生,则知舌入无生。舌入无生故,则悟一切法无生。由是当知,舌入虚妄,本非因缘,非自然性。本是如来藏妙真如性。</p><p style="line-height:1.5em">　　五身入</p><p style="line-height:1.5em">　　阿难!譬如有人,以一冷手触于热手,若冷势多,热者从冷。若热功胜,冷者成热。如是以此合觉之触,显于离知。涉势若成,因于劳触。兼身与劳,同是菩提瞪发劳相。因于离合二种妄尘,发觉居中。吸此尘象,名知觉性,此知觉体,离彼离合违顺二尘,毕竟无体。如是,阿难!当知是觉非离合来,非违顺有,不于根出,又非空生。何以故?若合时来,离当已灭,云何觉离?违顺二相,亦复如是。若从根出,必无离合违顺四相。则汝身知,元无自性。必于空出。空自知觉,何关汝入?是故当知,身入虚妄,本非因缘,非自然性。</p><p style="line-height:1.5em">　　【分义】如是身入,若离离合,即无自性,无性之性,名为知觉性。如是身入,若离离合,毕竟无体,无体之体,是为妙觉明体。如是身入,非离合生,亦不从根生,亦非二者共生,亦非空生。四检不生,则知身入无生。身入无生故,则悟一切法无生。是故当知,身入虚妄,本非因缘,非自然性。本是如来藏妙真如性。</p><p style="line-height:1.5em">　　六意入</p><p style="line-height:1.5em">　　阿难!譬如有人,劳倦则眠,睡熟便寤,览尘斯忆,失忆为忘。是其颠倒,生住异灭,吸习中归,不相踰越,称意知根。兼意与劳,同是菩提瞪发劳相。因于生灭二种妄尘,集知居中,吸撮内尘,见闻逆流,流不及地,名觉知性。此觉知性,离彼寤寐生灭二尘,毕竟无体。如是,阿难!当知如是觉知之根,非寤寐来。非生灭有,不于根出,亦非空生。何以故?若从寤来,寐即随灭,将何为寐?必生时有?灭即同无,令谁受灭?若从灭有,生即灭无,谁知生者?若从根出。寤寐二相,随身开合,离斯二体,此觉知者,同于空华。毕竟无性。若从空生,自是空知,何关汝入?是故当知,意入虚妄,本非因缘,非自然性。</p><p style="line-height:1.5em">　　【分义】“劳倦则眠,睡熟便寤”等,言意入虚妄。览尘则忆,失忆便忘;忆之则生,忘之则灭。如是生灭二种妄尘,复为生住异灭四相,皆为颠倒。于真如法界中,无如是生灭之相。吸习中归,不相逾越者,吸取如是生灭妄习,中归意根,四相刹那,前后不杂,名不逾越,是名意知根。见闻逆流,流不及地者,谓意根虽能逆缘落谢五尘,而现实五尘之境,终不能流及于意地。如是意入,若离寤寐生灭,毕竟无体,无体之体,即妙觉明体。寤则能忆,寐则便忘。生时有知,灭则全无。离忆忘生灭,即无意入,此谓意入无自性,无性之性,名觉知性。如是意入,不从寤寐生灭生。不从意根生。各各不生故,亦非二者共生。亦不从空生。四检不生,则意入无生。意入无生故,即悟一切法无生。由是当知,意入虚妄,本非因缘,非自然性。本是如来藏妙真如性。</p><p style="line-height:1.5em">　　【览尘斯忆】谓当醒时,眼见外像,心中即因此像,而起联想观念。</p><p style="line-height:1.5em">　　【颠倒生住异灭】生即是忆,灭即是忘,住异居中,四相迁流,无或停息。迷妄为有,故曰颠倒。</p><p style="line-height:1.5em">　　【内尘】即法尘。意根内缘,常取生灭,于中分别,非同前五根,对境方生。故曰内尘。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 