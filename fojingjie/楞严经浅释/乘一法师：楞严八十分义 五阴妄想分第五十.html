<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,乘一法师：楞严八十分义 五阴妄想分第五十' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>乘一法师：楞严八十分义 五阴妄想分第五十</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　文殊选音闻分第五十</p><p style="line-height:1.5em">　　法音自演</p><p style="line-height:1.5em">　　尔时!世尊于师子座,从其五体,同放宝光,远灌十方微尘如来及法王子诸菩萨顶,彼诸如来,亦于五体同放宝光,从微尘方来灌佛顶,并灌会中诸大菩萨及阿罗汉。林木池沼,皆演法音,交光相罗,如宝丝网。是诸大众,得未曾有,一切普获金刚三昧。即时,天雨百宝莲花,青黄赤白,间错纷糅,十方虚空成七宝色,此娑婆界,大地山河,俱时不现,唯见十方微尘国土,合成一界,梵呗咏歌,自然敷奏。</p><p style="line-height:1.5em">　　【分义】二十五圣各述自证圆通法门,唯独耳根最胜。观音大士自陈所证功德不可思议,堪任此界当机最初方便。如来圆证诸圣圆通,故世尊五体同放宝光,灌十方微尘诸佛菩萨,而彼诸圣亦同放宝光来灌佛及诸大众顶,且林木池沼,皆演法音,交光相罗,如宝丝网。此正表自他不二,依正互融,有情无情同成佛道。所以是诸大众普获金刚三昧,故天雨百宝莲花,虚空成七宝色。根尘销尽,净秽情亡,法界圆成。是故娑婆隐而不现,十方合成一界。梵呗咏歌,法音自演。真实圆通,世事希有。</p><p style="line-height:1.5em">　　选择圆通</p><p style="line-height:1.5em">　　于是如来告文殊师利法王子:汝今观此二十五无学诸大菩萨及阿罗汉,各说最初成道方便,皆言修习真实圆通,彼等修行,实无优劣,前后差别。我今欲令阿难开悟,二十五行,谁当其根?兼我灭后,此界众生,入菩萨乘,求无上道,何方便门?得易成就。文殊师利法王子,奉佛慈旨,即从座起,顶礼佛足,承佛威神说偈对佛。</p><p style="line-height:1.5em">　　【分义】二十五圣各证圆通,彼等修行实无优劣差别,则门门皆可返妄归真。法无高下,契机则妙。但为合化此土众生之机,令其顺而易入,故须选择,令一门深入,易于成就,是故佛敕大智文殊选择圆通。</p><p style="line-height:1.5em">　　文殊偈颂</p><p style="line-height:1.5em">　　一略示真妄</p><p style="line-height:1.5em">　　觉海性澄圆,圆澄觉元妙,</p><p style="line-height:1.5em">　　元明照生所,所立照性亡,</p><p style="line-height:1.5em">　　迷妄有虚空,依空立世界,</p><p style="line-height:1.5em">　　想澄成国土,知觉乃众生。</p><p style="line-height:1.5em">　　空生大觉中,如海一沤发,</p><p style="line-height:1.5em">　　有漏微尘国,皆依空所生。</p><p style="line-height:1.5em">　　沤灭空本无,况复诸三有。</p><p style="line-height:1.5em">　　归元性无二,方便有多门,</p><p style="line-height:1.5em">　　圣性无不通,顺逆皆方便,</p><p style="line-height:1.5em">　　初心入三昧,迟速不同伦。</p><p style="line-height:1.5em">　　【分义】文殊奉佛慈旨,拣择圆通。先示一真性体为迷悟之本。真性以知觉为体,深广为量,湛寂圆明为相,圆通妙明为用。觉性本自妙明,绝诸对待,不属迷悟。故曰觉海性澄圆,圆澄觉元妙。元明性体本有大智慧光明遍照法界,唯一真性了无能所之相。然而众生不达真性迷真起妄,一念妄动于元明性上妄生照用,而形成所相,所妄既立则生妄能,而元明真性隐覆。故曰元明照生所,所立照性亡。由无明晦昧覆蔽灵明妙空,变为虚妄顽空,依空结暗为四大妄色。故曰迷妄有虚空,依空立世界。由妄想凝结成无情国土,由妄识知觉成有情众生。故曰想澄成国土,知觉乃众生。此虚空世界众生皆因迷妄而有。虚空虽广大,然于大觉中,如海中一浮沤,若沤灭则虚空本无。经言:一人发真归元,十方虚空悉皆消殒。何况依空所生之世界国土及三有众生而不震裂!今返妄归真,顿悟真性,本无有二。但入路多歧,方便有多门。圣性普融,旁通万法,或顺或逆,皆为入理方便。但以初心方便,以顺此方之机为易入,则收功速。若逆此方之机为难入,则取效迟。故须拣择,以便悟入。</p><p style="line-height:1.5em">　　二拣非当机</p><p style="line-height:1.5em">　　色想结成尘,精了不能彻,</p><p style="line-height:1.5em">　　如何不明彻,于是获圆通?</p><p style="line-height:1.5em">　　音声杂语言,但伊名句味,</p><p style="line-height:1.5em">　　一非含一切,云何获圆通?</p><p style="line-height:1.5em">　　香以合中知,离则元无有,</p><p style="line-height:1.5em">　　不恒其所觉,云何获圆通?</p><p style="line-height:1.5em">　　味性非本然,要以味时有,</p><p style="line-height:1.5em">　　其觉不恒一,云何获圆通?</p><p style="line-height:1.5em">　　触以所触明,无所不明触,</p><p style="line-height:1.5em">　　合离性非定,云何获圆通?</p><p style="line-height:1.5em">　　法称为内尘,凭尘必有所,</p><p style="line-height:1.5em">　　能所非遍涉,云何获圆通?</p><p style="line-height:1.5em">　　见性虽洞然,明前不明后,</p><p style="line-height:1.5em">　　四维亏一半,云何获圆通?</p><p style="line-height:1.5em">　　鼻息出入通,现前无交气,</p><p style="line-height:1.5em">　　支离匪涉入,云何获圆通?</p><p style="line-height:1.5em">　　舌非入无端,因味生觉了,</p><p style="line-height:1.5em">　　味亡了无有,云何获圆通?</p><p style="line-height:1.5em">　　身与所触同,各非圆觉观,</p><p style="line-height:1.5em">　　涯量不冥会,云何获圆通?</p><p style="line-height:1.5em">　　知根杂乱思,湛了终无见,</p><p style="line-height:1.5em">　　想念不可脱,云何获圆通?</p><p style="line-height:1.5em">　　识见杂三和,诘本称非相,</p><p style="line-height:1.5em">　　自体先无定,云何获圆通?</p><p style="line-height:1.5em">　　心闻洞十方,生于大因力,</p><p style="line-height:1.5em">　　初心不能入,云何获圆通?</p><p style="line-height:1.5em">　　鼻想本权机,祇令摄心住,</p><p style="line-height:1.5em">　　住成心所住,云何获圆通?</p><p style="line-height:1.5em">　　说法弄音文,开悟先成者,</p><p style="line-height:1.5em">　　名句非无漏,云何获圆通?</p><p style="line-height:1.5em">　　持犯但束身,非身无所束,</p><p style="line-height:1.5em">　　元非遍一切,云何获圆通?</p><p style="line-height:1.5em">　　神通本宿因,何关法分别,</p><p style="line-height:1.5em">　　念缘非离物,云何获圆通?</p><p style="line-height:1.5em">　　若以地性观,坚碍非通达,</p><p style="line-height:1.5em">　　有为非圣性,云何获圆通?</p><p style="line-height:1.5em">　　若以水性观,想念非真实,</p><p style="line-height:1.5em">　　如如非觉观,云何获圆通?</p><p style="line-height:1.5em">　　若以火性观,厌有非真离,</p><p style="line-height:1.5em">　　非初心方便,云何获圆通?</p><p style="line-height:1.5em">　　若以风性观,动寂非无对,</p><p style="line-height:1.5em">　　对非无上觉,云何获圆通?</p><p style="line-height:1.5em">　　若以空性观,昏钝先非觉,</p><p style="line-height:1.5em">　　无觉异菩提,云何获圆通?</p><p style="line-height:1.5em">　　若以识性观,观识非常住,</p><p style="line-height:1.5em">　　存心乃虚妄,云何获圆通?</p><p style="line-height:1.5em">　　诸行是无常,念性无生灭,</p><p style="line-height:1.5em">　　因果今殊感,云何获圆通?</p><p style="line-height:1.5em">　　【分义】此文殊拣选二十四圣初心方便,皆不堪任此方当机,憨山曰:若於六尘而入,六尘妄结不一。若於五根而入,五根隔越不通。若於六识而入,六识生灭宛然。若於五大而入,五大无知昏钝。若於识大而入,识性本非常住。若於见大而入,念性元是无常。是皆不合此方之机,难入圆通本根。</p><p style="line-height:1.5em">　　三选择音闻</p><p style="line-height:1.5em">　　我今白世尊,佛出娑婆界,</p><p style="line-height:1.5em">　　此方真教体,清净在音闻,</p><p style="line-height:1.5em">　　欲取三摩提,实以闻中入。</p><p style="line-height:1.5em">　　离苦得解脱,良哉观世音,</p><p style="line-height:1.5em">　　于恒沙劫中,入微尘佛国,</p><p style="line-height:1.5em">　　得大自在力,无畏施众生,</p><p style="line-height:1.5em">　　妙音观世音,梵音海潮音,</p><p style="line-height:1.5em">　　救世悉安宁,出世获常住。</p><p style="line-height:1.5em">　　我今启如来,如观音所说,</p><p style="line-height:1.5em">　　譬如人静居,十方俱击鼓,</p><p style="line-height:1.5em">　　十处一时闻,此则圆真实。</p><p style="line-height:1.5em">　　目非观障外,口鼻亦复然,</p><p style="line-height:1.5em">　　身以合方知,心念纷无绪,</p><p style="line-height:1.5em">　　隔垣听音响,遐迩俱可闻,</p><p style="line-height:1.5em">　　五根所不齐,是则通真实。</p><p style="line-height:1.5em">　　音声性动静,闻中为有无,</p><p style="line-height:1.5em">　　无声号无闻,非实闻无性,</p><p style="line-height:1.5em">　　声无既无灭,声有亦非生,</p><p style="line-height:1.5em">　　生灭二圆离,是则常真实,</p><p style="line-height:1.5em">　　纵令在梦想,不为不思无,</p><p style="line-height:1.5em">　　觉观出思惟,身心不能及。</p><p style="line-height:1.5em">　　今此娑婆国,声论得宣明,</p><p style="line-height:1.5em">　　众生迷本闻,循声故流转,</p><p style="line-height:1.5em">　　阿难纵强记,不免落邪思,</p><p style="line-height:1.5em">　　岂非随所沦,旋流获无妄。</p><p style="line-height:1.5em">　　阿难汝谛听,我承佛威力,</p><p style="line-height:1.5em">　　宣说金刚王,如幻不思议,</p><p style="line-height:1.5em">　　佛母真三昧。汝闻微尘佛,</p><p style="line-height:1.5em">　　一切秘密门,欲漏不先除,</p><p style="line-height:1.5em">　　畜闻成过误,将闻持佛佛,</p><p style="line-height:1.5em">　　何不自闻闻?闻非自然生,</p><p style="line-height:1.5em">　　因声有名字,旋闻与声脱,</p><p style="line-height:1.5em">　　能脱欲谁名,一根既返源,</p><p style="line-height:1.5em">　　六根成解脱。见闻如幻翳,</p><p style="line-height:1.5em">　　三界若空花,闻复翳根除,</p><p style="line-height:1.5em">　　尘销觉圆净,净极光通达,</p><p style="line-height:1.5em">　　寂照含虚空。却来观世间,</p><p style="line-height:1.5em">　　犹如梦中事,摩登伽在梦,</p><p style="line-height:1.5em">　　谁能留汝形。如世巧幻师,</p><p style="line-height:1.5em">　　幻作诸男女,虽见诸根动,</p><p style="line-height:1.5em">　　要以一机抽,息机归寂然,</p><p style="line-height:1.5em">　　诸幻成无性。六根亦如是,</p><p style="line-height:1.5em">　　元依一精明,分成六和合,</p><p style="line-height:1.5em">　　一处成休复,六用皆不成,</p><p style="line-height:1.5em">　　尘垢应念销,成圆明净妙,</p><p style="line-height:1.5em">　　余尘尚诸学,明极即如来。</p><p style="line-height:1.5em">　　大众及阿难,旋汝倒闻机,</p><p style="line-height:1.5em">　　反闻闻自性,性成无上道,</p><p style="line-height:1.5em">　　圆通实如是,此是微尘佛,</p><p style="line-height:1.5em">　　一路涅槃门,过去诸如来,</p><p style="line-height:1.5em">　　斯门已成就,现在诸菩萨,</p><p style="line-height:1.5em">　　今各入圆明,未来修学人,</p><p style="line-height:1.5em">　　当依如是法,我亦从中证,</p><p style="line-height:1.5em">　　非唯观世音。诚如佛世尊,</p><p style="line-height:1.5em">　　询我诸方便,以救诸末劫,</p><p style="line-height:1.5em">　　求出世间人,成就涅槃心。</p><p style="line-height:1.5em">　　观世音为最。自余诸方便,</p><p style="line-height:1.5em">　　皆是佛威神,即事舍尘劳,</p><p style="line-height:1.5em">　　非是长修学,浅深同说法。</p><p style="line-height:1.5em">　　顶礼如来藏,无漏不思议,</p><p style="line-height:1.5em">　　愿加被未来,于此门无惑,</p><p style="line-height:1.5em">　　方便易成就,堪以教阿难,</p><p style="line-height:1.5em">　　及末劫沉沦,但以此根修,</p><p style="line-height:1.5em">　　圆通超余者,真实心如是。</p><p style="line-height:1.5em">　　【分义】此文殊选择此方真教体,清净在音闻,欲速取三摩提,实从闻性而入。观音耳根圆通,最契此方娑婆世界众生之机。因为我们娑婆世界的众生,耳根在三科七大中最灵敏锐利。所以依耳根修行,最易成就。耳根闻法,即成闻慧;思惟所闻之法,即成思慧;依法修行,即成修慧。三慧具足,则即得入三摩地,永离众苦,成大解脱,获大自在。过去微尘诸佛,皆从此入成就;现在诸菩萨,亦从此中入圆明;未来修学者,必当依如是法门,反闻自性,成无上道。所谓一门超出妙庄严路。是故观音耳根圆通法门,确实是此方当机,真实圆通之门。末劫众生,但依此根修,则圆通实超余者。真实心要如此。</p><p style="line-height:1.5em">　　法会受益</p><p style="line-height:1.5em">　　于是阿难及诸大众,身心了然,得大开示,观佛菩提,及大涅槃,犹如有人,因事远游,未得归还,明了其家所归道路。普会大众,天龙八部,有学二乘,及诸一切新发心菩萨,其数凡有十恒河沙,皆得本心,远尘离垢,获法眼净。性比丘尼闻说偈已,成阿罗汉。无量众生,皆发无等等阿耨多罗三藐三菩提心。</p><p style="line-height:1.5em">　　【分义】此明当机领悟,普会获益。当机阿难,请入华屋时所问诸佛成道最初方便。世尊开示初觉发心二义,十方薄伽梵一路涅槃门,以及今闻圆通本根,身心了然。故于菩提涅槃,如人远游虽未归还,但已知归家道路。是则自信如法修行,当成妙果,决定无疑。普会大众皆得本心,获法净眼。性比丘尼得成阿罗汉,无量众生皆发菩提心。自从请入华屋至此,通示妙圆自利理行竟。</p><p style="line-height:1.5em">　　【天龙八部】一天众,二龙众,三夜叉,四乾闼婆,五阿修罗,六迦楼罗,七紧那罗,八摩呼罗伽。</p><p style="line-height:1.5em">　　【得本心】得本心者,达此现前一念之本体。</p><p style="line-height:1.5em">　　【法眼净】即须陀洹道,始见道迹,故得法眼名。</p><p style="line-height:1.5em">　　【性比丘尼】即摩登伽女</p><p style="line-height:1.5em">　　【无等等】心之与理,具不可得,故曰无等等。阿耨多罗三藐三菩提,此云无上正遍知,亦言无上正等正觉。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 