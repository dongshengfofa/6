<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,乘一法师：楞严八十分义 五阴妄想分第五十二' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>乘一法师：楞严八十分义 五阴妄想分第五十二</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　摄心轨则分第五十二</p><p style="line-height:1.5em">　　一断淫</p><p style="line-height:1.5em">　　阿难!云何摄心,我名为戒?若诸世界六道众生,其心不淫,则不随其生死相续。汝修三昧,本出尘劳,淫心不除,尘不可出。纵有多智,禅定现前,如不断淫,必落魔道,上品魔王,中品魔民,下品魔女。彼等诸魔,亦有徒众,各各自谓,成无上道。我灭度后,末法之中,多此魔民,炽盛世间,广行贪淫,为善知识,令诸众生,落爱见坑,失菩提路。汝教世人,修三摩地,先断心淫,是名如来先佛世尊第一决定清净明诲。是故阿难!若不断淫,修禅定者,如蒸沙石,欲其成饭,经百千劫,只名热沙,何以故?此非饭本,石沙成故。汝以淫身,求佛妙果,纵得妙悟,皆是淫根。根本成淫,轮转三途,必不能出。如来涅槃,何路修证?必使淫机,身心俱断,断性亦无,于佛菩提,斯可希冀。如我此说名为佛说,不如此说即波旬说。</p><p style="line-height:1.5em">　　【分义】此经统摄一代时教修证理行因果,首楞严大定乃成佛真因,而大定以戒为本,戒心清净即入佛位。律中所犯,罪分轻重,而淫杀盗妄四为重戒。诸经以慈悲教化利生为先,故以戒杀为首,此经示真修以离欲为生死根本,故以断淫居先,是为如来世尊第一决定清净明确教诲。《圆觉经》亦云:“一切众生,皆因淫欲而正性命。当知轮回,爱为根本。由于诸欲,助发爱性,是故能令生死相续。”故此经云:众生相续,欲贪为本。其心不淫,则不随其生死相续。今愿出生死,必以断淫为第一。修禅定者,若不断淫,如以甘露灌溉毒树,灌溉益深而毒气愈盛,故必落魔道。亦如蒸砂作饭,终不能成,以非饭本故。以淫心而求佛妙果,纵得妙悟,皆滋淫根,生死转剧,何以得出三途而登涅槃哉!故修三摩地者,必须先断淫心。断淫之法,先执身不行,次执心不起,必使淫机身心俱断,断性亦无,于佛菩提,方可希冀。如不痛心刻骨,持净戒行,必成魔说。</p><p style="line-height:1.5em">　　【魔王】指掌云:魔王者,欲顶天主,禅智胜于淫心所感。魔民者,魔王所属,禅智与淫欲正等所摄。魔女者,王民所御,淫心胜于禅智所感。</p><p style="line-height:1.5em">　　【三途】一火途,二血途,三刀途。即地狱,饿鬼,畜生。</p><p style="line-height:1.5em">　　【波旬】魔之异称,此云杀者,谓恼乱正修,杀法身,伤慧命。</p><p style="line-height:1.5em">　　二断杀</p><p style="line-height:1.5em">　　阿难!又诸世界六道众生,其心不杀,则不随其生死相续。汝修三昧,本出尘劳,杀心不除,尘不可出,纵有多智,禅定现前,如不断杀,必落神道,上品之人,为大力鬼。中品即为飞行夜叉,诸鬼帅等。下品尚为地行罗刹。彼诸鬼神,亦有徒众,各各自谓:成无上道。我灭度后,末法之中,多此鬼神,炽盛世间,自言食肉得菩提路。阿难!我令比丘,食五净肉,此肉皆我神力化生,本无命根。汝婆罗门,地多蒸湿,加以沙石,草菜不生,我以大悲神力所加。因大慈悲,假名为肉,汝得其味。奈何如来灭度之后,食众生肉,名为释子。汝等当知,是食肉人,纵得心开,似三摩地,皆大罗刹,报终必沉生死苦海,非佛弟子。如是之人,相杀相吞相食未已,云何是人,得出三界?汝教世人,修三摩地,次断杀生,是名如来先佛世尊第二决定清净明诲。是故阿难!若不断杀,修禅定者,譬如有人,自塞其耳,高声大叫,求人不闻,此等名为欲隐弥露。清净比丘,及诸菩萨,于岐路行,不踏生草,况以手拔,云何大悲取诸众生血肉充食?若诸比丘,不服东方丝绵绢帛,及是此土靴履裘毳,乳酪醍醐,如是比丘,于世真脱,酬还宿债,不游三界。何以故?服其身分,皆为彼缘,如人食其地中百谷,足不离地。必使身心于诸众生,若身身分,身心二途,不服不食,我说是人真解脱者。如我此说名为佛说,不如此说即波旬说。</p><p style="line-height:1.5em">　　【分义】修三摩地,次断杀生,是为如来世尊第二决定清净明确教诲。修禅定者,若杀心不断,杀生冤债相牵相偿,结怨连祸,生死尘劳不可出,必堕鬼神罗刹。此言五净肉者,谓除人蛇象马等外,以不见杀、不闻杀、不疑为我杀、自死、鸟残为五净肉。因西方地处沙漠草菜不生,故未制戒前,佛以神力所化,本无命根,暂许比丘食此五净肉。后制戒永断,则不得复食。我今学佛,以慈悲为怀,愿令众生离苦得乐。若杀生食肉,即为欺佛负生,何慈悲可言!是故修禅必以断杀为本。服其皮毛恐为彼缘,况食其肉乎。必使身不服行,心断杀食,断性亦无,方能自得解脱。不如是说即为魔说。</p><p style="line-height:1.5em">　　【神道】神道血食,以杀业为堕缘;神通福德,以禅智为生因。今以禅智助杀,故必堕神道。上中下品,则以其禅智福德,与杀业等次而比排。</p><p style="line-height:1.5em">　　三断盗</p><p style="line-height:1.5em">　　阿难!又复世界六道众生,其心不偷,则不随其生死相续。汝修三昧,本出尘劳,偷心不除,尘不可出。纵有多智,禅定现前,如不断偷,必落邪道。上品精灵,中品妖魅,下品邪人,诸魅所著。彼等群邪,亦有徒众,各各自谓成无上道。我灭度后,末法之中,多此妖邪,炽盛世间,潜匿奸欺,称善知识,各自谓已得上人法,詃惑无识,恐令失心,所过之处,其家耗散。我教比丘,循方乞食,令其舍贪,成菩萨道。诸比丘等,不自熟食,寄于残生,旅泊三界,示一往还,去已无返。云何贼人假我衣服,裨贩如来,造种种业,皆言佛法。却非出家,具戒比丘,为小乘道。由是疑误无量众生,堕无间狱。若我灭后,其有比丘,发心决定修三摩提,能于如来形像之前,身燃一灯,烧一指节,及于身上爇一香炷,我说是人,无始宿债,一时酬毕。长揖世间,永脱诸漏,虽未即明无上觉路,是人于法,已决定心,若不为此舍身微因,纵成无为,必还生人,酬其宿债,如我马麦,正等无异。汝教世人,修三摩地,后断偷盗,是名如来先佛世尊第三决定清净明诲。是故阿难!若不断偷,修禅定者,譬如有人,水灌漏卮,欲求其满,纵经尘劫,终无平复。若诸比丘,衣钵之余,分寸不畜,乞食余分,施饿众生。于大集会,合掌礼众,有人捶骂,同于称赞。必使身心二俱捐舍,身肉骨血,与众生共,不将如来不了义说,回为已解,以误初学。佛印是人,得真三昧。如我所说名为佛说,不如此说即波旬说。</p><p style="line-height:1.5em">　　【分义】修三摩地,须断偷盗,是为如来世尊第三决定清净明确教诲。不与而取,起心即犯,名为偷心。偷心不断,贪求施利,潜行奸欺,诈现有德,称善知识。本无道德,假佛形服,裨贩如来,令彼无知,倾其家财,尽命供给。诳惑而取与盗窃等,而酬债亦等。信众之心难消,必尝宿债。是故生死不能出离,必落邪道,不成菩提。故佛教比丘依法循方乞食,为舍贪过。五蕴虚假,深厌自生,不恋三界,如旅泊人,一往不返。今纵未能实行乞食,亦当离于贪著,衣食随众,不求殊异。衣钵之余,分寸不蓄,乞食之余,施饿众生,平等无贪。于大集会,合掌礼众,虚心无慢。有人捶骂,同于称赞,无我无嗔。不将如来不了义说,回为已解,以误初学。如是之人,身住世间,心出尘劳,虽居凡地,已入圣流。燃灯烧指,以舍正报之身而酬尝宿债,以微小因而酬尝多欠,翻破无始盗业。如是行者,身心俱舍,执对俱亡,宿债已酬,世间永脱。马麦即马粮之麦,昔佛曾受阿耆达婆罗门王请,安居彼国,与五百比丘,食三月马麦。此言业报不昧。纵已成佛,犹须酬业,况凡众乎!不如此说即为魔说。</p><p style="line-height:1.5em">　　藕益云:盗有八种:或灼然劫取,或潜行窃取,或诈术骗取,或势力强取,或词讼取,或抵谩取,或受寄托而不还,或应输税而不纳,皆名为盗。盗用三宝,僧物最重。随损一毫,则十方凡圣,一一结罪。五逆四重,佛犹能救,盗僧物者,佛所不救。必生遭王难,死堕地狱。今举一实事鉴明,我住湖州金山寺时,山东、上海、广东诸居士,缘助万余元给寺院安装电线。长兴蔡某潜寺窃取,月内即被文成公安局抓获,并判处死刑。现报如此,后报可知。</p><p style="line-height:1.5em">　　【邪道】邪道潜取,以偷心为堕缘。上品精灵,附山托水惑人祭祀,邪神之类。中品妖魅,盗人物之精华,窃山川之气润,伺便作祟,邪鬼之类。下品邪人,赋性险曲,居心邪僻,妄言欺世,外道之类。</p><p style="line-height:1.5em">　　【马麦】释迦文佛于过去劫中,为梵志时,曾骂一病比丘,应食马麦,今世果成,于毗阑邑乞食不得,食马麦八十四日,自言受宿报。</p><p style="line-height:1.5em">　　四断妄</p><p style="line-height:1.5em">　　阿难!如是世界六道众生,虽则身心无杀盗淫,三行已圆,若大妄语,即三摩地,不得清净。成爱见魔,失如来种。所谓未得谓得,未证言证,或求世间尊胜第一,谓前人言:我今已得须陀洹果,斯陀含果,阿那含果,阿罗汉道,辟支佛乘,十地地前,诸位菩萨,求彼礼忏,贪其供养。是一颠迦,销灭佛种。如人以刀断多罗木,佛记是人,永殒善根,无复知见,沉三苦海,不成三昧。我灭度后,敕诸菩萨及阿罗汉,应身生彼末法之中,作种种形,度诸轮转。或作沙门,白衣居士,人王,宰官,童男,童女,如是乃至淫女寡妇,奸偷屠贩,与其同事,称叹佛乘,令其身心入三摩地。终不自言我真菩萨,真阿罗汉,泄佛密因轻言未学。唯除命终,阴有遗付。云何是人,惑乱众生,成大妄语。汝教世人,修三摩地,后复断除诸大妄语,是名如来先佛世尊第四决定清净明诲。是故阿难!若不断其大妄语者,如刻人粪,为栴檀形,欲求香气,无有是处。我教比丘,直心道场,于四威仪,一切行中,尚无虚假,云何自称,得上人法,譬如穷人妄号帝王,自取诛灭,况复法王,如何妄窃?因地不直,果招纡曲,求佛菩提,如噬脐人,欲谁成就?若诸比丘,心如直弦,一切真实,入三摩地,永无魔事,我印是人,成就菩萨无上知觉。如我所说名为佛说,不如此说即波旬说。</p><p style="line-height:1.5em">　　【分义】修三摩地,断大妄语,是为如来世尊第四决定清净明确教诲。大妄语者,谓未证言证,未得言得,自称已得三乘贤圣果证。以贪求世人名闻利养,欲他重己,由愚痴起增上慢,故成爱见魔,由爱见惑,起大妄语。一颠迦即断善根者,断灭佛种。若真是佛菩萨及阿罗汉,以四摄法现同类身教化利生,不贪名利,不妄自称圣,终不自言,我是圣人。只有邪魔,妄称作佛,作大妄语,惑乱众生。如刻粪为旃檀形,只增其臭秽。故教世人修禅定者,必断妄语,直心作道场,四威仪中,一一真实。心真实故,速入三摩地,直至成佛,永无魔事。佛所印许,违越诚言即是魔说。</p><p style="line-height:1.5em">　　【多罗木】南印度建那补罗国北,有多罗林,树叶长广光润,诸国书写莫不采用。其树若以刀断,即不复再生。用喻断善根人,自灭佛种。</p><p style="line-height:1.5em">　　【噬脐】自噬其脐,终不相及。用喻悔无所及。</p><p style="line-height:1.5em">　　大佛顶如来密因修证了义诸菩萨</p><p style="line-height:1.5em">　　万行首楞严经分义卷七</p><p style="line-height:1.5em">　　五断宿习</p><p style="line-height:1.5em">　　阿难!汝问摄心,我今先说入三摩地修学妙门,求菩萨道要先持此四种律仪,皎如冰霜,自不能生一切枝叶,心三口四,生必无因。阿难!如是四事,若不遗失,心尚不缘色香味触,一切魔事,云何发生?若有宿习,不能灭除,汝教是人,一心诵我佛顶光明摩诃萨怛多般怛啰,无上神咒。斯是如来无见顶相无为心佛,从顶发辉,坐宝莲花,所说心咒。且汝宿世与摩登伽历劫因缘,恩爱习气,非是一生及与一劫,我一宣扬,爱心永脱,成阿罗汉。彼尚淫女,无心修行,神力冥资,速证无学。云何汝等在会声闻求最上乘,决定成佛。譬如以尘扬于顺风,有何艰险?若有末世,欲坐道场,先持比丘清净禁戒,要当选择戒清净者第一沙门,以为其师,若其不遇真清净僧,汝戒律仪必不成就。戒成已后,着新净衣,燃香闲居,诵此心佛所说神咒,一百八遍,然后结界建立道场。求于十方现住国土,无上如来,放大悲光,来灌其顶。阿难!如是末世清净比丘,若比丘尼,白衣檀越。心灭贪淫,持佛净戒,于道场中,发菩萨愿。出入澡浴,六时行道。如是不寐,经三七日,我自现身,至其人前,摩顶安慰,令其开悟。</p><p style="line-height:1.5em">　　【分义】若发心求三摩地得无生忍者,必须严持四重根本戒,皎如冰霜,即可制断发业润生二种无明,则一切枝末无明自然不生。心尚不缘六尘,则一切魔事何从发生。身心清净,则诸恶永绝现行。然唯俱生宿习最难断除,以无量劫来邪思宿习,淫杀盗妄习气种子,染於藏识之中,极为深固。单凭自力一时难以尽除,必借佛心印秘密神咒之力,冀可熏断破除。摩诃萨怛多般怛啰无上神咒,意为大白伞盖,即如来藏心。故持此神咒,即是持如来藏心。是故一切邪思宿习,皆可断除。摩登伽历劫恩爱习气,一闻此咒爱心永脱,成阿罗汉。彼尚无心修行,其效如此。况决心修行,志求无上觉道者,当一心持咒,借佛力加持,何习不除,何行不成。末世修行者,欲坐道场,须依持戒清净比丘为师,先令成就戒体,然后依净戒律仪,诵此心咒加持结界,建立道场。更求十方诸佛放光加持,得离魔娆。六时行道,六时静坐,均调昏散,反闻自性入流亡所,久定见道开悟,克期取证。不寐者,除昏睡不觉,戒忘失反闻。如法修行,故佛现前摩顶,令得开悟,然开悟浑含浅深诸相,不可一定。若得动静不生,发须陀洹见道之慧。若得闻所闻尽,发阿罗汉人空慧。若得空所空灭,发法解脱空慧。若得寂灭现前,发圆通无上知觉慧。若见佛像,当观空寂,真佛显然,是魔则灭。(上答阿难所问摄心轨则竟,下示安立道场轨则)</p><p style="line-height:1.5em">　　【心三口四】心三者,即贪嗔痴。口四者,即妄言、两舌,绮语、恶口。</p><p style="line-height:1.5em">　　【摩诃萨怛多般怛啰】此云大白伞盖。体无对待曰大,相绝尘染曰白,用覆一切曰伞盖。即五会神咒总名,亦即大佛顶三德秘藏之异称。</p><p style="line-height:1.5em">　　【无为心佛】指从佛顶放光所化之佛。</p><p style="line-height:1.5em">　　【历劫因缘】《阿含经》云,佛说摩登伽女与阿难,在过去生中,有五百世夫妇因缘。</p><p style="line-height:1.5em">　　【结界】即遮恶持善之义,分迷悟善恶之界畔,退恶住善之法。密教於每修一法之先则行此结界。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 