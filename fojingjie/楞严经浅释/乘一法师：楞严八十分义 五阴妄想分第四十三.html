<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,乘一法师：楞严八十分义 五阴妄想分第四十三' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>乘一法师：楞严八十分义 五阴妄想分第四十三</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　发菩提心分第四十三</p><p style="line-height:1.5em">　　尔时,世尊哀愍会中缘觉声闻,于菩提心,未自在者,及为当来佛灭度后,末法众生发菩提心,开无上乘妙修行路。宣示阿难及诸大众,汝等决定发菩提心,于佛如来妙三摩提,不生疲倦。应当先明发觉初心二决定义。云何初心二义决定?</p><p style="line-height:1.5em">　　【分义】世尊哀愍会中缘觉声闻及末法众生,於菩提心未自在者,许说妙修行路。你等决定发菩提心,於佛如来妙三摩提不生疲倦,应当先明发菩提心最初方便二决定义:一者审观因地发心与果地觉,是同是异。若以生灭心求不生灭果,终不能成,是故应当以不生灭心为本修因,方与果地觉相契。二者审观烦恼根本,即无始无明发业润生之根尘结解门。</p><p style="line-height:1.5em">　　【妙三摩提】观一切相皆假,幻化虚妄,而成就清净妙行,亦称如幻三摩提。</p><p style="line-height:1.5em">　　第一义者发胜义菩提心</p><p style="line-height:1.5em">　　阿难!第一义者,汝等若欲捐舍声闻修菩萨乘入佛知见,应当审观因地发心,与果地觉,为同为异?阿难!若于因地以生灭心为本修因,而求佛乘不生不灭。无有是处。以是义故,汝当照明诸器世间可作之法,皆从变灭。阿难!汝观世间可作之法,谁为不坏?然终不闻烂坏虚空。何以故?空非可作,由是始终无坏灭故。则汝身中,坚相为地,润湿为水,暖触为火,动摇为风,由此四缠,分汝湛圆妙觉明心,为视为听!为觉为察?从始入终,五叠浑浊。</p><p style="line-height:1.5em">　　【器世间】《华严经》云三种世间,一器世间,即山河大地一切众生,所依止之国土世界。</p><p style="line-height:1.5em">　　五重浑浊</p><p style="line-height:1.5em">　　云何为浊。阿难!譬如清水,清洁本然。即彼尘土灰沙之伦。本质留碍,二体法尔性不相循。有世间人取彼土尘,投于净水。土失留碍,水亡清洁,容貌汨然,名之为浊。汝浊五重,亦复如是。阿难!汝见虚空遍十方界。空见不分,有空无体,有见无觉,相织妄成。是第一重,名为劫浊。汝身现抟四大为体。见闻觉知,壅令留碍。水火风土,旋令觉知。相织妄成,是第二重,名为见浊。又汝心中,忆识诵习,性发知见,容现六尘。离尘无相,离觉无性。相织妄成,是第三重,名烦恼浊。又汝朝夕,生灭不停,知见每欲留于世间,业运每常迁于国土。相织妄成,是第四重,名众生浊。汝等见闻,元无异性。众尘隔越,无状异生。性中相知,用中相背。同异失准。相织妄成。是第五重,名为命浊。</p><p style="line-height:1.5em">　　澄浊复湛</p><p style="line-height:1.5em">　　阿难!汝今欲令见闻觉知,远契如来常乐我净,应当先择死生根本。依不生灭圆湛性成。以湛旋其虚妄灭生,复还元觉。得元明觉,无生灭性,为因地心。然后圆成果地修证。如澄浊水,贮于净器。静深不动,沙土自沉,清水现前,名为初伏客尘烦恼。去泥纯水,名为永断根本无明。明相精纯,一切变现不为烦恼。皆合涅槃清净妙德。</p><p style="line-height:1.5em">　　【分义】第一义者,修因同果门,发胜义菩提心。所谓若於因地以生灭心为本修行,而求不生灭佛果,无有是处。是故当人初发菩提心,必须要以如来密因不生灭心为本修因。因心果觉同是不生灭心,一体无二,因果相契,依此修行,必然成佛无疑。所谓初觉发心,便成正觉。圆觉妙心本无生灭,皆因妄认觉非所明,因明立所,所即妄立,生你妄能。由是所明分为四大,由是能明分派六根。六根四大,互相浊乱。由此地水火风四缠,分你湛圆妙觉明心,为视为听,为觉为察,从始入终,五重浑浊。即劫浊,见浊,烦恼浊,众生浊,命浊。如是五浊虚妄生灭,名为生死根本。于是本然清净圆觉妙心,遂变为浑浊之相。今欲复还元觉妙明真心,须先拣除五浊虚妄之生死根本。即先须降伏妄心,显见真性。然后依不生灭真性为因地心,圆成果地修证。譬如澄清浊水,贮於静器,静深不动,沙土自沉,清水现前,名为初伏客尘烦恼。去泥纯水,名为永断根本无明。此喻深入禅定,以打坐念佛或修心中心法,或修妙奢摩他、三摩、禅那,取极静力。观一切皆假,唯灭诸幻,永断烦恼障和所知障。证获妙觉明心,性体起用,无念应付万法,随机现应十方,作诸利生事业。如是妙用,非为烦恼。故与如来大般涅槃常乐我净四种妙德冥合相契。如是修证,方得名为发菩提心趣无上乘妙修行路。</p><p style="line-height:1.5em">　　第二义者发世俗菩提心</p><p style="line-height:1.5em">　　第二义者,汝等必欲发菩提心,于菩萨乘,生大勇猛。决定弃捐诸有为相。应当审详烦恼根本,此无始来,发业润生,谁作谁受?阿难!汝修菩提,若不审观烦恼根本,则不能知虚妄根尘,何处颠倒?处尚不知,云何降伏取如来位?</p><p style="line-height:1.5em">　　六贼劫宝</p><p style="line-height:1.5em">　　阿难!汝观世间解结之人,不见所结,云何知解?不闻虚空被汝隳裂。何以故?空无形相,无结解故。则汝现前,眼耳鼻舌,及与身心。六为贼媒,自劫家宝。由此无始,众生世界,生缠缚故,于器世间,不能超越。</p><p style="line-height:1.5em">　　众生世界</p><p style="line-height:1.5em">　　阿难!云何名为众生世界?世为迁流,界为方位,汝今当知,东西南北,东南西南,东北西北,上下为界,过去、未来、现在为世。方位有十,流数有三。一切众生,织妄相成,身中贸迁,世界相涉。而此界性,设虽十方,定位可明。世间只目东西南北,上下无位,中无定方。四数必明。与世相涉。三四四三,宛转十二,流变三叠,一十百千。总括始终。</p><p style="line-height:1.5em">　　【身中贸迁世界相涉】众生无始以来,织妄相成,于一身中,贸易迁流,遂令世界互相涉入。</p><p style="line-height:1.5em">　　【流变三叠一十百千】三叠之说,古今多解,往往反易为难,令人益晦。文句云,一身成十二,即是流变一叠而为十二,十二之中,必各具十,即是流变二叠,为百二十,百二十中,又各具十,即是流变三叠为千二百。言一十百千者,举大数耳。</p><p style="line-height:1.5em">　　六根功德</p><p style="line-height:1.5em">　　六根之中,各各功德有千二百。阿难!汝复于中,克定优劣。如眼观见,后暗前明。前方全明,后方全暗。左右傍观,三分之二。统论所作,功德不全。三分言功,一分无德。当知眼唯八百功德。如耳周听,十方无遗。动若迩遥,静无边际。当知耳根圆满一千二百功德。如鼻嗅闻,通出入息。有出有入而阙中交。验于耳根,三分阙一,当知鼻唯八百功德。如舌宣扬,尽诸世间出世间智。言有方分,理无穷尽。当知舌根圆满一千二百功德。如身觉触,识于违顺,合时能觉,离中不知。离一合双,验于身根,三分阙一,当知身唯八百功德。如意默容,十方三世,一切世间出世间法。惟圣与凡,无不包容,尽其涯际。当知意根圆满一千二百功德。</p><p style="line-height:1.5em">　　【六根功德】指六根功用。一身之前后左右为四方,过去现在未来为三世,三世四方,互成十二,迁流变易共成三叠,一十百千次而增之。六根功德,各千二百,总为七千二百之数。除眼鼻身三根各亏四百,六根功德,实为六千。</p><p style="line-height:1.5em">　　选圆通根</p><p style="line-height:1.5em">　　阿难!汝今欲逆生死欲流,返穷流根,至不生灭。当验此等六受用根,谁合谁离?谁深谁浅?谁为圆通?谁不圆满?若能于此悟圆通根。逆彼无始织妄业流,得循圆通,与不圆根,日劫相倍。我今备显六湛圆明本所功德数量如是,随汝详择其可入者,吾当发明,令汝增进。十方如来于十八界,一一修行。皆得圆满无上菩提。于其中间,亦无优劣。但汝下劣,未能于中。圆自在慧。故我宣扬,令汝但于一门深入,入一无妄,彼六知根,一时清净。</p><p style="line-height:1.5em">　　【分义】第二义者,根尘解结门,发世俗菩提心。今欲发菩提心,於菩萨乘生大勇猛,决心捐弃诸有为相,应当审察烦恼根本。烦恼根本者,即此无始来发业润生者是。发业是根本无明,润生是见思二惑,生死实由此爱取二惑而有,故通名为根本无明烦恼。如是烦恼,性本空寂。以不觉故,心即妄动,名为根本无明。此妄动故,则有妄心妄境,三界见思爱憎烦恼。于是世间、众生、业果诸有为相迁变相续,而生死浩然。若循其本,元是如来藏心,实无作无受者。若约众生世界言之,如是烦恼,乃六根所作,亦六根自受之。谓见思二惑元无实体,但依六识妄想为用,故於六根门头缘尘取境,纯是无明用事以资爱取。故念念爱取,处处贪著,生死结於根尘之中。今审虚妄根尘何处颠倒,即此根尘相交结处为颠倒处,乃生死结根之所在。若解结当於结根而解之。今欲逆生死流,返妄归真,当验此六根功用三优三劣,选取圆通优根,返穷流根至不生灭地。不必舍此别求,以此六根本是妙明真心所现之物,是故根尘皆可还源。十方如来於十八界修行,皆得圆满无上菩提。但就圆根功用易入易成,与不圆根日劫相倍。故须选择圆根一门深入,果能入一无妄,则六知根一时清净。</p><p style="line-height:1.5em">　　【日劫相倍】倍与背同,谓由圆通根修如一日之速,由不圆通根修如长劫之迟,迟速相背,莫可较量。</p><p style="line-height:1.5em">　　【入一无妄】即一根返源,六根同时清净。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 