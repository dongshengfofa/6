<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,乘一法师：楞严八十分义 五阴妄想分第四十九' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>乘一法师：楞严八十分义 五阴妄想分第四十九</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　大佛顶如来密因修证了义诸菩萨</p><p style="line-height:1.5em">　　万行首楞严经分义卷六</p><p style="line-height:1.5em">　　耳根圆通分第四十九(分义卷六)</p><p style="line-height:1.5em">　　观音耳根圆证</p><p style="line-height:1.5em">　　尔时,观世音菩萨即从座起,顶礼佛足,而白佛言:世尊!忆念我昔无数恒河沙劫,于时有佛出现于世,名观世音。我于彼佛发菩提心,彼佛教我从闻思修,入三摩地。初于闻中,入流亡所,所入既寂,动静二相,了然不生,如是渐增,闻所闻尽。尽闻不住,觉所觉空,空觉极圆,空所空灭,生灭既灭,寂灭现前。忽然超越,世出世间,十方圆明,获二殊胜,一者上合十方诸佛,本妙觉心,与佛如来,同一慈力。二者下合十方一切六道众生,与诸众生,同一悲仰。</p><p style="line-height:1.5em">　　【分义】由耳根圆证者,观世音菩萨,梵语阿那婆娄吉低输,此云观世音。菩萨于过去无量劫中已经成佛,号正法明如来。今以大悲愿力安乐众生,故现作菩萨。观世音名号含有二重意义:一者《法华经》中世尊释云,若有众生,受诸苦恼,一心称名,菩萨即时,观其音声,皆得解脱,以是故名观世音。此则能观者为耳根,所观者即世间众生称名音声,惟显利他果德。二者今经菩萨自释云,我从耳门因入流相,得三摩提,彼佛如来,授记我为观世音号,由我观听十方圆明,故观音名遍十方界。此所观者即听音根性,多彰自利因修。是故观世音名,具彰自利利他果因二德。果因二德虽有别,而圆通能利之法,则同彰耳根殊胜。所谓纳声为闻,达理为观。此圆通法门於音言观者,表取达理之观行。所达之理,非音声中理,乃耳根性理,然必托音声方显闻性。菩萨所师古佛名观世音者,此显观音菩萨修行法门所由本源。彼佛教我从闻中思而修之的法门修行,闻是能闻的根性,思是正智思惟,修是以坐禅方法来修,一味反闻自性,渐渐得入正定。欲取三摩地,当从音闻入。经中文殊菩萨云:“此方真教体,清净在音闻,欲取三摩地,实以闻中入。”耳根圆证,今不约闻思修三慧,以返观如来藏性中,不生不灭耳根闻性,而入流成正觉。遂分四步:</p><p style="line-height:1.5em">　　一、亡前尘,脱动静。经言:“初于闻中,入流亡所。所入既寂,动静二相,了然不生”。众生六根一向出流奔境,故随妄情造生死业。今初於耳根闻性中修,反观闻性入流于内,逆彼业流返观闻性,入流渐深,忘却声尘动相,故曰入流亡所。反闻入流功夫逐渐增长,亡动尘而不住静境。返观闻性寂然,尘境遂空,则动静二相,了然不生。方为破除色阴。</p><p style="line-height:1.5em">　　二、尽内根,脱闻识。经言:“如是渐增,闻所闻尽。”由境寂灭,根结既解,复增观行,增加定力。以所闻声尘既无动静,则此闻根亦泯。所谓尘既不生,根无所偶,故根亦尽。根尘寂灭则闻识亦息,同时破除受阴,故曰闻所闻尽。所谓此根初解,先证人空,了分段生死。</p><p style="line-height:1.5em">　　三、空观智,脱重空。经言:“尽闻不住,觉所觉空。空觉极圆,空所空灭”。能闻和所闻既消尽,还有观智,故要再修,空却观智。空观智者,谓根尘俱寂,犹有能观俱寂之智为碍,故必将此能观俱寂之智亦空掉,名为空观智。所谓根尘俱寂为尽闻之觉,而不住尽闻之觉为观智空。故曰觉所觉空。空观智名为空觉,明此空觉毕竟不可得名为空觉极圆。此空觉极圆,犹有空理空智为碍,故亦须增进观行,必将此空理空智亦任运空灭之。故曰空所空灭。此则泯谛理脱重空。所谓空性圆明,成法解脱。</p><p style="line-height:1.5em">　　四、尽俱空,证一心。经言:“生灭既灭,寂灭现前”。能空和所空都灭,还有灭相。有灭就有生,故须将生灭相都消尽。所谓解脱法已,俱空不生。生灭二字,总指前六结:即因动灭静生,静灭根生,根灭觉生,觉灭空生,空灭灭生,灭相全消。如是重重遣脱,至无遣脱地,则无生真理,寂常妙性,了然明现,是为圆证一心。故曰生灭既灭,寂灭现前。此妙行已圆,三谛一心平等显现。是名菩萨从三摩地入无生忍。一心顿证故,忽然超越世出世间。十界依正都是寂灭一心所现影相,所以圆满十方洞然无碍,故曰十方圆明。明相精纯,则一切变现不为烦恼,皆合涅槃清净妙德。是故上合诸佛本妙觉心,圆照自心众生无不愿度,是为与佛同一慈力。下与六道众生共一法身,以众生心中之悲仰即诸佛拔苦之觉地,是为与众生同一悲仰。此法身、般若、解脱三果德一时获得,当知观音耳根圆证之法,最为殊胜。</p><p style="line-height:1.5em">　　三十二应现</p><p style="line-height:1.5em">　　世尊!由我供养观音如来,蒙彼如来,授我如幻闻薰闻修金刚三昧。与佛如来同慈力故,令我身成三十二应,入诸国土。</p><p style="line-height:1.5em">　　【分义】此观音所证,由观如幻诸法,皆依法性,随缘应现,以如幻力,成于妙应。由无缘慈上等佛心,心遍十方,是故妙应亦遍一切。故能成三十二应入诸国土,以显妙用无方。《楞伽经》说,有三种意生身:一谓三昧乐意生身;二谓觉法自性性意生身;三谓种类俱生无行作意生身。观音以如幻闻熏闻修金刚三昧力故,圆证妙觉而成三十二应,正当种类俱生无行作意生身一时俱现。</p><p style="line-height:1.5em">　　【三十二应】现十法界身,圆应群机,开之有三十二,合之唯四圣六凡,摄尽群类。</p><p style="line-height:1.5em">　　一佛身</p><p style="line-height:1.5em">　　世尊!若诸菩萨,入三摩地,进修无漏胜解现圆,我现佛身而为说法,令其解脱。</p><p style="line-height:1.5em">　　【分义】凡诸菩萨无不希望成佛,然尔既是十地菩萨坐宝莲花王座,垂成正觉,亦须别佛说教闻熏,方令断除最后生相无明而成妙圆正觉。胜解现圆者,此指各随所修法门,因行已极根本,证智将圆满之时。若相似菩萨位,入相似三摩地,进修中道无漏,则分证胜解现圆;若分证菩萨位,入分证三摩地,进修金刚无漏,则究竟胜解现圆。是故观音大士现佛身应机说圆顿法,令得分证或究竟解脱。圆顿上根,固而一生事办。所谓从初发心,即成正觉,渐起大用。此正当为等觉说法,观行所证之智,理无可疑。以离因位,刹那证入,故曰解脱。</p><p style="line-height:1.5em">　　二独觉身</p><p style="line-height:1.5em">　　若诸有学,寂静妙明,胜妙现圆,我于彼前,现独觉身而为说法,令其解脱。</p><p style="line-height:1.5em">　　【分义】诸有学者,以各门在修习位功极,将证入无学时。诸字指同一类多人而言。独觉,梵语毕勒支低劫,出无佛世,观物变易,自觉无生,故名独觉。乐独善寂,求自然慧,故曰寂静妙明。当知此非是天然外道,皆是多生受佛小教熏习,当历七生方证无学。今第七生出无佛世,证期已至,忽然触境证入,似不历教而实已受教於多生,观音大士现同类身而为说法,令期证入佛智,故曰解脱。</p><p style="line-height:1.5em">　　三缘觉身</p><p style="line-height:1.5em">　　若诸有学,断十二缘。缘断胜性,胜妙现圆,我于彼前,现缘觉身而为说法,令其解脱。</p><p style="line-height:1.5em">　　【分义】缘觉,梵语辟支迦罗。依教观十二因缘作流转还灭,而观缘悟道。知迷蔽胜性由十二缘,於是断之。若无明悲忧苦恼诸缘空灭,则真性显现,故曰缘断胜性。未发真性之前名为有学,真性显现理智将圆之时,故曰胜妙现圆。观音大士现同类身而为说法,令其证入,故曰解脱。</p><p style="line-height:1.5em">　　【十二缘】十二缘,亦云十二缘起,亦曰十二支。十二者:1、无明。2、行。此二支为过去因。3、识。4、名色。5、六入。6、触。7、受。此五支为现在果。8、爱。9、取。10、有。此三支为现在因。11、生。12、老死。此二支为未来果。顺此则漂流六道,逆之则成辟支佛果。所谓断者,不再续流於生死。</p><p style="line-height:1.5em">　　四声闻身</p><p style="line-height:1.5em">　　若诸有学,得四谛空,修道入灭,胜性现圆。我于彼前,现声闻身而为说法,令其解脱。</p><p style="line-height:1.5em">　　【分义】声闻者,由听闻佛说法而入道者。三果以前,贤位圣位皆为有学。第四阿罗汉果方名无学。四谛者,即苦集灭道四声闻法。苦者,即生死烦恼苦果;集者,是惑业苦因;此二者为世间因果。灭即涅槃乐果,道是道品乐因,此二者为出世间因果。声闻得闻空无我理修道入灭,故曰四谛空。初果后,见惑已除,故进断三界八十一品俱生思惑,证入四谛空理空智。四谛空故,胜性现圆。菩萨现声闻身而为说法令其速证。(应现圣乘竟)</p><p style="line-height:1.5em">　　五梵王身</p><p style="line-height:1.5em">　　若诸众生,欲心明悟,不犯欲尘,欲身清净。我于彼前,现梵王身而为说法,令其解脱。</p><p style="line-height:1.5em">　　【分义】欲心明悟,谓深达淫欲为招苦之根本。故尔厌欲界苦障,欣禅天静妙,故曰欲身清净。观音大士现梵王身而为说四禅出入定法,令其离欲界而生于梵世。此现色界梵行。</p><p style="line-height:1.5em">　　六帝释身</p><p style="line-height:1.5em">　　若诸众生,欲为天主,统领诸天,我于彼前,现帝释身而为说法,令其成就。</p><p style="line-height:1.5em">　　【分义】帝释,梵语释提桓因,居忉利天,统领三十三天。菩萨现同类身,为说上品十善法,令其成就。</p><p style="line-height:1.5em">　　七自在天身</p><p style="line-height:1.5em">　　若诸众生,欲身自在,游行十方,我于彼前,现自在天身而为说法,令其成就。</p><p style="line-height:1.5em">　　【分义】自在天,梵语婆舍跋提,此云他化自在天,是欲界顶天。假他所作以成己乐,就是魔王。或曰六欲天之上别有魔王居处,亦属自在天摄。正报如意,受五欲乐而随意变化得自在,随欲得游六欲天四大洲之十方,故曰欲身自在。菩萨现同类身,为说上品十善等法,令其成就。</p><p style="line-height:1.5em">　　八大自在天身</p><p style="line-height:1.5em">　　若诸众生,欲身自在,飞行虚空。我于彼前,现大自在天身而为说法,令其成就。</p><p style="line-height:1.5em">　　【分义】大自在天,居色界天顶,即摩醯首罗天。摩醯首罗天王,即大论云三目八臂骑白牛执白拂者是。以四禅及四无量心为因,能过五万亿国推寻供佛,飞行虚空,能至他界。菩萨现同类身而为说法,令其成就。</p><p style="line-height:1.5em">　　九天将军身</p><p style="line-height:1.5em">　　若诸众生,爱统鬼神,救护国土,我于彼前,现天大将军身而为说法,令其成就。</p><p style="line-height:1.5em">　　十四天王身</p><p style="line-height:1.5em">　　若诸众生,爱统世界,保护众生。我于彼前,现四天王身而为说法,令其成就。</p><p style="line-height:1.5em">　　十一天王太子身</p><p style="line-height:1.5em">　　若诸众生,爱生天宫,驱使鬼神,我于彼前,现四天王国太子身而为说法,令其成就。</p><p style="line-height:1.5em">　　【分义】天大将军即帝释所管四方四王主帅,统领八大将军八部鬼神,韦驮为上首,镇护四方。四天王系属帝释大臣,即须弥山腰各居统一方,分统四洲,统领鬼神,救护国土。四天王各有太子九十一人,即哪吒之类,辅政护生,救世益人。观音大士现同类身而为说五戒十善法,先令成就,后导出离。(应现天身竟)</p><p style="line-height:1.5em">　　十二人王身</p><p style="line-height:1.5em">　　若诸众生,乐为人王,我于彼前,现人王身而为说法,令其成就。</p><p style="line-height:1.5em">　　【分义】人王者,即金银铜铁轮王及粟散。粟散即世间邦国诸候小王,散於天下,如粟之多。同以五戒十善化他为因,有德怀仁,不忍世乱,发愿为有道之君,以理邦国。观音大士现人王身而为说法,令其成就。</p><p style="line-height:1.5em">　　十三长者身</p><p style="line-height:1.5em">　　若诸众生,爱主族姓,世间推让,我于彼前,现长者身而为说法,令其成就。</p><p style="line-height:1.5em">　　【分义】长者,须具十德。即:一姓贵,二位高,三大富,四威猛,五智深,六年耆,七行净,八礼备,九上所称叹,十下所归顺。十德全备,名大长者。大士现长者身而为说法,令其成就。</p><p style="line-height:1.5em">　　十四居士身</p><p style="line-height:1.5em">　　若诸众生,爱谈名言,清净自居。我于彼前,现居士身而为说法,令自成就。</p><p style="line-height:1.5em">　　【分义】博闻强记,不求仕宦,隐居求志,故名居士。所谓有德无位,然谈道论德为人师范,著书立言垂教后世。大士现居士身而为说法,令其成就。</p><p style="line-height:1.5em">　　十五宰官身</p><p style="line-height:1.5em">　　若诸众生,爱治国土,剖断邦邑,我于彼前,现宰官身而为说法,令其成就。</p><p style="line-height:1.5em">　　【分义】三品辅相,州牧县长,悉号宰官。治政邦家,移训风俗,剖判决断民事枉直而为职任。大士现同类身而为说法,令其成就。</p><p style="line-height:1.5em">　　十六术士身</p><p style="line-height:1.5em">　　若诸众生,爱诸数术,摄卫自居,我于彼前,现婆罗门身而为说法,令其成就。</p><p style="line-height:1.5em">　　【分义】婆罗门,此云净行。爱诸数术,即天文地理,阴阳度算为数。巫医相卜,符水咒印为术。推步盈虚,调护身寿,炼神调气,爱好长生,故曰摄卫自居。大士现术士身而为说法,令其成就。</p><p style="line-height:1.5em">　　十七比丘身</p><p style="line-height:1.5em">　　若有男子,好学出家,持诸戒律,我于彼前,现比丘身而为说法,令其成就。</p><p style="line-height:1.5em">　　【分义】比丘此云乞士,即出家男僧。尸罗此云戒,毗尼此云律。由依律法防非止恶,故名戒律。诸戒律者,即自十戒以至进具二百五十戒,以及菩萨十重戒四十八轻戒等。</p><p style="line-height:1.5em">　　十八比丘尼身</p><p style="line-height:1.5em">　　若有女子,好学出家,持诸禁戒。我于彼前,现比丘尼身而为说法,令其成就。</p><p style="line-height:1.5em">　　【分义】女比丘名比丘尼,亦自十戒进具五百戒。所谓戒德自严,轨物成化,进行弥速,远出三界。</p><p style="line-height:1.5em">　　十九优婆塞身</p><p style="line-height:1.5em">　　若有男子,乐持五戒,我于彼前,现优婆塞身而为说法,令其成就。</p><p style="line-height:1.5em">　　【分义】优婆塞,此云近事男,为亲近承事佛法之善男子。五戒者,一不杀生,二不偷盗,三不邪淫,四不妄语,五不饮酒。前四属性罪,性即是罪故。后一是遮罪,遮违成罪故。以五戒自守,堪任近侍出家比丘承事佛法。</p><p style="line-height:1.5em">　　二十优婆夷身</p><p style="line-height:1.5em">　　若有女子,五戒自居,我于彼前,现优婆夷身而为说法,令其成就。</p><p style="line-height:1.5em">　　【分义】优婆夷,此云近事女,以奉五戒自守,堪任近侍出家比丘尼承事佛法。</p><p style="line-height:1.5em">　　二十一内政女人身</p><p style="line-height:1.5em">　　若有女人,内政立身,以修家国,我于彼前,现女主身,及国夫人命妇大家而为说法,令其成就。</p><p style="line-height:1.5em">　　二十二童男身</p><p style="line-height:1.5em">　　若有众生,不坏男根,我于彼前,现童男身而为说法,令其成就。</p><p style="line-height:1.5em">　　二十三童女身</p><p style="line-height:1.5em">　　若有处女,爱乐处身,不求侵暴,我于彼前,现童女身而为说法,令其成就。</p><p style="line-height:1.5em">　　【分义】若有女人,内政立身,以修家国。大士现女主身及国夫人命妇大家身而为说法,令其成就。若有众生不坏男根,名为童子。大士於彼前现童男身而为说法,令其成就。若有处女,愿常为处女,终不出嫁,坚贞自守,纵有强施侵暴,亦誓所不从。大士於彼前现童女身而为说法,令其成就。(应现国民身竟)</p><p style="line-height:1.5em">　　二十四天众身</p><p style="line-height:1.5em">　　若有诸天,乐出天伦,我现天身而为说法,令其成就。</p><p style="line-height:1.5em">　　【分义】诸天即天界之人。天身正报受乐,亦有二苦。二苦者,一者为乐所醉,不得见佛闻法修行;二者虽受天身,而别业福微,尚有饥渴。故有乐意脱离天伦者。大士现同类身而为说法,令其出离成就。</p><p style="line-height:1.5em">　　二十五龙众身</p><p style="line-height:1.5em">　　若有诸龙,乐出龙伦,我现龙身而为说法,令其成就。</p><p style="line-height:1.5em">　　二十六药叉</p><p style="line-height:1.5em">　　若有药叉,乐度本伦,我于彼前,现药叉身而为说法,令其成就。</p><p style="line-height:1.5em">　　二十七乾闼婆</p><p style="line-height:1.5em">　　若乾闼婆,乐脱其伦,我于彼前,现乾闼婆身而为说法,令其成就。</p><p style="line-height:1.5em">　　二十八阿修罗</p><p style="line-height:1.5em">　　若阿修罗,乐脱其伦,我于彼前,现阿修罗身而为说法,令其成就。</p><p style="line-height:1.5em">　　二十九紧那罗</p><p style="line-height:1.5em">　　若紧那罗,乐脱其伦,我于彼前,现紧那罗身而为说法,令其成就。</p><p style="line-height:1.5em">　　三十摩呼罗伽</p><p style="line-height:1.5em">　　若摩呼罗伽,乐脱其伦,我于彼前,现摩呼罗伽身而为说法,令其成就。</p><p style="line-height:1.5em">　　【分义】龙伦有三苦:一热沙炙身,二风坏宫衣,三金翅鸟啖。故有多苦,乐出龙伦。药叉亦名夜叉,此云轻捷,其行捷痴,其形丑恶,有地行空行飞行之不同。乾闼婆,此云寻香,亦云香阴。以香为食,其身出香,为天帝俗乐之神。阿修罗,此云非天,虽有天福而无天德,以骄慢心,好战乐胜故。紧那罗,此云疑神,其形似人,头有一角,见者生疑,为帝释法乐之歌神。摩呼罗伽,此云大腹行,亦云地龙,即大蟒神之类。八部七趣,虽皆具神通,福德威权,然均名恶趣,各有苦恼,是故多欲脱去为人。观音大士现八部之形而为说法,令其出类成就。</p><p style="line-height:1.5em">　　三十一常人众</p><p style="line-height:1.5em">　　若诸众生,乐人修人,我现人身而为说法,令其成就。</p><p style="line-height:1.5em">　　【分义】六道之中,唯人身难得,故求舍身之后,愿复得人身。以求不失人身,亲近三宝,进修佛法,取证圣果。大士现人身而为说法,令其成就。</p><p style="line-height:1.5em">　　三十二非人众</p><p style="line-height:1.5em">　　若诸非人,有形无形,有想无想,乐度其伦,我于彼前,皆现其身而为说法,令其成就。</p><p style="line-height:1.5em">　　【分义】有形者,谓有色阴,如休咎精明之类。无形者,谓无色阴,如空散消沉之类。有想者,谓有受想行识四阴,如神鬼精灵之类。无想者,谓无受想行识四阴,如精神化为土木金石之类。此非人类,皆八难中摄。大士现同类身而为说法,令其成就。(别列妙应竟)</p><p style="line-height:1.5em">　　妙应通结</p><p style="line-height:1.5em">　　是名妙净三十二应入国土身,皆以三昧闻薰闻修无作妙力,自在成就。</p><p style="line-height:1.5em">　　【分义】妙心如海,诸身如海印发光。缘至而现,缘尽而没,则来无所从,去无所至,无碍无滞,故称妙净之应。熏变执习,修治自性,唯用返闻,故曰闻熏闻修。六结即解,妙用现前,不假造作,任运而应,故曰无作妙力,自在成就。实显自性圆明,随缘应现,利益众生。</p><p style="line-height:1.5em">　　十四无畏</p><p style="line-height:1.5em">　　世尊!我复以此闻薰闻修金刚三昧无作妙力,与诸十方,三世六道一切众生,同悲仰故,令诸众生,于我身心,获十四种无畏功德。</p><p style="line-height:1.5em">　　【分义】菩萨证同体悲,以菩萨心与众生心,同一悲仰,同体无二故。悲者悲苦,仰者仰乐。悲仰为感,与拔为应。以菩萨身心与诸众生无有二相故,菩萨金刚三昧即众生悲仰业用,众生悲仰即菩萨悲仰。故令诸众生於菩萨身心获十四无畏功德。</p><p style="line-height:1.5em">　　一苦恼</p><p style="line-height:1.5em">　　一者由我不自观音,以观观者,令彼十方苦恼众生,观其音声,即得解脱。</p><p style="line-height:1.5em">　　【分义】菩萨不似众生一向粘著六尘,而是反观闻性,根尘顿脱。故令苦恼众生观自称菩萨名号之闻性,即使苦恼众生,闻名感发,悉得解脱。</p><p style="line-height:1.5em">　　二火烧</p><p style="line-height:1.5em">　　二者,知见旋复,令诸众生,设入大火,火不能烧。</p><p style="line-height:1.5em">　　【分义】见根属火,与一切火性相通。知见旋复见性,则了无尘相,心体内寂轻安。是故众生业报欲火,恶业大火,悉不能烧害。</p><p style="line-height:1.5em">　　三水溺</p><p style="line-height:1.5em">　　三者,观听旋复,令诸众生,大水所漂,水不能溺。</p><p style="line-height:1.5em">　　【分义】闻根属水,与一切水性相通。观听旋复闻性,则了无尘相,心体虚明湛寂。是故众生业报爱水、恶业水、烦恼水,悉不能溺害。灭除九界妄水,即登佛地。</p><p style="line-height:1.5em">　　四鬼害</p><p style="line-height:1.5em">　　四者,断灭妄想,心无杀害,令诸众生,入诸鬼国,鬼不能害。</p><p style="line-height:1.5em">　　【分义】妄想如鬼物,能戕害法身而伤慧命。今旋复自性,断灭妄想,无杀害心。是故众生入诸鬼国而鬼不能害。</p><p style="line-height:1.5em">　　五刀兵</p><p style="line-height:1.5em">　　五者,薰闻成闻,六根销复,同于声听,能令众生,临当被害,刀段段坏,使其兵戈,犹如割水,亦如吹光,性无摇动。</p><p style="line-height:1.5em">　　【分义】以三昧力返闻自性,内熏妄闻,以成纯真闻性。一根返源,六根一时清净,身心世界泯於无形。是故业果刀兵,犹如吹光割水,剑断春风,自无能伤害,性无动摇故。</p><p style="line-height:1.5em">　　六鬼见</p><p style="line-height:1.5em">　　六者,闻薰精明,明遍法界,则诸幽暗,性不能全。能令众生,药叉罗刹,鸠槃茶鬼,及毗舍遮,富单那等。虽近其傍,目不能视。</p><p style="line-height:1.5em">　　【分义】罗刹,此云可畏。鸠槃茶,此云魇魅鬼。毗舍遮,此啖精气鬼。富单那,此云热病鬼。诸鬼魅皆生性幽暗。今闻熏精明,慧性发光,圆明法界,则诸暗相永不能昏。譬如烈日,幽暗冷霜,遇之自销。是故能令鬼魅虽近其旁,而不能视害。</p><p style="line-height:1.5em">　　七枷锁</p><p style="line-height:1.5em">　　七者,音性圆销,观听返入,离诸尘妄,能令众生,禁系枷锁,所不能着。</p><p style="line-height:1.5em">　　【分义】音性圆销,则内无所系。观听返入,则外无所累。系累生於贪著。今既离诸妄尘,是故禁系枷锁自脱。</p><p style="line-height:1.5em">　　八盗贼</p><p style="line-height:1.5em">　　八者,灭音圆闻,遍生慈力,能令众生,经过险路,贼不能劫。</p><p style="line-height:1.5em">　　【分义】六根尘为贼媒,自劫家宝。今既灭音圆闻,则六根尘顿空,了无自他。是故虽涉险而贼不能劫。灭音即外脱声尘,圆闻即证极根性,性遍一切。灭尘则无外敌对,圆性则咸使内融,故遍生慈力。是故能令惨心毒人,悉皆化为慈悲眷属。</p><p style="line-height:1.5em">　　九贪淫</p><p style="line-height:1.5em">　　九者,薰闻离尘,色所不劫,能令一切多淫众生,远离贪欲。</p><p style="line-height:1.5em">　　十嗔恚</p><p style="line-height:1.5em">　　十者,纯音无尘,根境圆融,无对所对,能令一切忿恨众生,离诸嗔恚。</p><p style="line-height:1.5em">　　【分义】贪欲以缘尘爱取,嗔恚以逆境激心。今以闻熏离尘,根境顿空,则无所取亦无所对。是故能令众生远离贪欲嗔恚。</p><p style="line-height:1.5em">　　十一痴暗</p><p style="line-height:1.5em">　　十一者,销尘旋明,法界身心,犹如琉璃,朗彻无碍。能令一切昏钝性障,诸阿颠迦,永离痴暗。</p><p style="line-height:1.5em">　　【分义】阿颠迦,此云无善心,为痴心最重之人。具足见惑为昏,具足思惑即钝,具足无明为性障。今以闻熏三昧妙力,销尘复明,身心洞然,永破诸暗。是故能令一切昏钝性障众生永离痴暗。</p><p style="line-height:1.5em">　　十二求男</p><p style="line-height:1.5em">　　十二者,融形复闻,不动道场,涉入世间,不坏世界,能遍十方供养微尘诸佛如来,各各佛边,为法王子。能令法界无子众生,欲求男者,诞生福德智慧之男。</p><p style="line-height:1.5em">　　【分义】男子有做事之能,供佛则表其能事。以供佛故福德具足,以三昧熏闻故智慧圆满,法王子则能绍继法王家业,故有男子之道。是故能感令无子众生即得福德智慧之男。</p><p style="line-height:1.5em">　　十三求女</p><p style="line-height:1.5em">　　十三者,六根圆通,明照无二,含十方界,立大圆镜,空如来藏,承顺十方微尘如来秘密法门,受领无失。能令法界无子众生,欲求女者,诞生端正福德柔顺,众人爱敬,有相之女。</p><p style="line-height:1.5em">　　【分义】承顺即坤义柔德,有女子之道。微尘如来秘密法门,皆能受领无失,此女德之象。是故能令求女众生得端正柔顺之女。</p><p style="line-height:1.5em">　　十四持名</p><p style="line-height:1.5em">　　十四者,此三千大千世界,百亿日月,现住世间诸法王子,有六十二恒河沙数。修法垂范,教化众生,随顺众生,方便智慧,各各不同。由我所得圆通本根,发妙耳门,然后身心微妙含容遍周法界。能令众生,持我名号,与彼共持六十二恒河沙诸法王子,二人福德,正等无异。世尊!我一号名,与彼众多名号无异。由我修习,得真圆通。</p><p style="line-height:1.5em">　　【分义】六十二恒河沙数诸法王子,以权实二智教化众生,虽各各不同,然皆不离法界全体。今以三昧熏闻得圆通本根,则身心微妙,周遍法界。即可以一身为无量身,以无量身为一身名,多一互融故。是故能令众生持一名号与彼众多无异,而所求福德亦无有异。由菩萨修习得真圆通故。</p><p style="line-height:1.5em">　　无畏通结</p><p style="line-height:1.5em">　　是名十四施无畏力,福备众生。</p><p style="line-height:1.5em">　　【分义】菩萨以三昧妙力,施与众生,福德圆备,无苦不拔,无乐不与,饶益众生,无有穷尽,令得无畏。是故名为十四施无畏福备众生。</p><p style="line-height:1.5em">　　四不思议</p><p style="line-height:1.5em">　　世尊!我又获是圆通,修证无上道故,又能善获四不思议无作妙德。</p><p style="line-height:1.5em">　　【分义】观音大士圆证一心,妙契涅槃,故得四不思议。所谓一切变现不为烦恼,皆合涅槃清净妙德。全体业用,随机适时,应心变现。如是业用,心不可思,言不能议,是谓无作妙德。</p><p style="line-height:1.5em">　　一妙容说咒</p><p style="line-height:1.5em">　　一者,由我初获妙妙闻心,心精遗闻,见闻觉知,不能分隔,成一圆融清净宝觉,故我能现众多妙容,能说无边秘密神咒。其中或现一首,三首五首,七首九首十一首,如是乃至一百八首,千首万首,八万四千烁迦罗首,二臂四臂,六臂八臂,十臂十二臂,十四十六,十八二十至二十四,如是乃至一百八臂,千臂万臂,八万四千母陀罗臂。二目三目,四目九目,如是乃至一百八目,千目万目,八万四千清净宝目。或慈或威,或定或慧,救护众生,得大自在。</p><p style="line-height:1.5em">　　【分义】此别明妙容说咒不可思议。所谓初於闻中,反闻自性。反闻即始觉,自性为本觉,始本合一,二俱成妙,故曰妙妙。心精遗闻,即闻所闻尽,唯一心精,脱尽根相,一根反源,六根解脱。以脱粘遗闻故六用不隔,纯一圆明清净宝觉,本妙明心,万用具足,故能现众多妙容而说无边秘密神咒。首为六用之总,臂表提接之悲,目表照了之智。以众生迷蔽本妙明心而为八万四千尘劳烦恼,故众生业力不可思议。今圆证本妙明心,故转众生业力而为八万四千金刚首、妙咒手印、清净宝目,无作妙用不可思议。通身手眼毛孔光明微妙,应慈应威,定慧圆明,调伏众生,得大自在。</p><p style="line-height:1.5em">　　【烁迦罗】此云具足坚固不坏,犹如金刚。</p><p style="line-height:1.5em">　　【母陀罗臂】母陀罗此云印,言手手各有妙印。</p><p style="line-height:1.5em">　　【清净目】谓金刚眼睛,照彻尘劳,照明佛法用。</p><p style="line-height:1.5em">　　二妙形说咒</p><p style="line-height:1.5em">　　二者,由我闻思,脱出六尘,如声度垣,不能为碍,故我妙能现一一形,诵一一咒,其形其咒,能以无畏施诸众生。是故十方微尘国土,皆名我为施无畏者。</p><p style="line-height:1.5em">　　【分义】由是从闻思修入三摩地,解脱六根的缠缚,超越六尘的障碍。如声逾垣墙,墙不能阻隔。是故能发挥妙用的功能,随缘任运,可因机而示现各种各样的身形,说各种神咒,运用这些身形和神咒,以无畏施诸众生,解除众生的恐怖和烦恼。所以十方微尘数的国土,都尊称观音大士为施无畏者。</p><p style="line-height:1.5em">　　三博施肯求</p><p style="line-height:1.5em">　　三者,由我修习本妙圆通,清净本根,所游世界,皆令众生舍身珍宝,求我哀愍。</p><p style="line-height:1.5em">　　【分义】由於菩萨修习本妙圆通,得证清净本然的如来藏性,一切无染无着。凡是大士所游的世界,皆令众生,舍弃自身所有的珍宝,供养诸佛菩萨,求观音大士哀怜悲悯而纳受,施作佛事。</p><p style="line-height:1.5em">　　四供佛利生</p><p style="line-height:1.5em">　　四者,我得佛心,证于究竟。能以珍宝种种供养十方如来,傍及法界六道众生,求妻得妻,求子得子,求三昧得三昧,求长寿得长寿,如是乃至求大涅槃得大涅槃。</p><p style="line-height:1.5em">　　【分义】菩萨由获得诸佛秘密因地心,依之起修,证得佛心究竟平等的首楞严大定,入妙壮严性海,具无量福慧。故能以无限法施回向,以种种珍宝,供养十方如来,傍及法界六道众生。使求妻的得妻,求子女的得子女,求三昧的得三昧,求长寿的得长寿,以至求证大涅槃的就得大涅槃。世出世间,凡有所求,无不获益。</p><p style="line-height:1.5em">　　耳根通结</p><p style="line-height:1.5em">　　佛问圆通,我从耳门圆照三昧,缘心自在,因入流相,得三摩提,成就菩提,斯为第一。世尊!彼佛如来,叹我善得圆通法门,于大会中授记我为观世音号,由我观听十方圆明,故观音名,遍十方界。</p><p style="line-height:1.5em">　　【分义】佛今问圆通,观音菩萨以从耳根一门深入,反闻闻性的功夫成熟,六根一时销落,寂灭现前,证圆照三昧,获二殊胜。上同诸佛,下化众生,随缘施设,无不自在。今能够如此,起修实在于逆性反闻,入流亡所,因此而得三摩提,成就菩提道,圆成果地修证。若论圆通,当以耳根为第一。当时大士所师之佛,名观世音,授以如幻闻熏闻修金刚三昧,故得如上无量功德。是以果觉为因心,因赅果海故。并於会中,授记观世音号。观听圆明,十方无碍,如声逾垣,若月印水,有感必应,故观世音之名,遍闻十方世界。</p><p style="line-height:1.5em">　　【授记】佛对於发菩提心之众生,授与将来必当作佛之记别。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 