<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,乘一法师：楞严八十分义 五阴妄想分第四十八' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>乘一法师：楞严八十分义 五阴妄想分第四十八</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　(二)广引圆通修证</p><p style="line-height:1.5em">　　圆通方便分第四十八</p><p style="line-height:1.5em">　　阿难及诸大众,蒙佛开示,慧觉圆通,得无疑惑。一时合掌顶礼双足而白佛言:我等今日身心皎然,快得无碍。虽复悟知,一六亡义,然犹未达圆通本根。世尊!我辈飘零,积劫孤露,何心何虑?预佛天伦,如失乳儿,忽遇慈母,若复因此际会道成,所得密言,还同本悟,则与未闻,无有差别。惟垂大悲,惠我秘严,成就如来最后开示,作是语已,五体投地,退藏密机,冀佛冥授。尔时,世尊普告众中诸大菩萨及诸漏尽大阿罗汉:汝等菩萨及阿罗汉,生我法中,得成无学,吾今问汝,最初发心悟十八界,谁为圆通?从何方便入三摩地?</p><p style="line-height:1.5em">　　【分义】阿难大众蒙佛开示,已悟性觉妙明,我法本空,一六亡义,身心皎然,快得无碍。然犹未达圆通本根,冀望开示。所得密言,还同本悟者,谓虽已领悟如来所说初觉发心二义及六解一亡诸法深义,但若不能悟达圆通本根,则还同先悟实相时于华屋未得门入,故与未闻无有差别。世尊不自开示,乃问在会诸圣无学,最初发心,以何圆通方便入三摩地。意借各人所入初心方便,以显二十五法,门门皆可证入。冀佛冥授故,如来默然,借诸圣自说。下为二十五圣自说别证圆通。</p><p style="line-height:1.5em">　　【积劫孤露】犹言累世孤寒。用喻一向背觉合尘,萍游六道,不意今生幸得为佛眷属。</p><p style="line-height:1.5em">　　【秘严】秘谓秘密深奥,严谓微妙庄严。即前示之首楞严定妙庄严路。</p><p style="line-height:1.5em">　　六尘圆通</p><p style="line-height:1.5em">　　一陈那声尘</p><p style="line-height:1.5em">　　憍陈那五比丘,即从座起,顶礼佛足而白佛言:我在鹿苑及于鸡园,观见如来最初成道,于佛音声,悟明四谛。佛问比丘,我初称解,如来印我名阿若多,妙音密圆。我于音声得阿罗汉。佛问圆通,如我所证,音声为上。</p><p style="line-height:1.5em">　　【分义】由声尘悟入者,憍陈那,此云火器。以先世为事火外道,因此命族。五比丘是佛最初得度者。佛出家时净饭王命家族三人随从侍卫,即阿湿婆、跋提、摩诃男拘利。母氏二人随侍,即憍陈那,十力迦叶。五人先侍佛雪山修行,后舍佛别修异道。如来成道思度五人,遂至鹿苑三转四谛*轮。陈那于佛音声,悟无生理,成阿罗汉。阿若多,此云解。谓比丘中最先解悟四谛理,由闻声入道者。</p><p style="line-height:1.5em">　　【鸡园、鹿苑】皆是古帝王养畜之所,五比丘弃佛於此修苦行,去佛成道处甚近。</p><p style="line-height:1.5em">　　二优婆色尘</p><p style="line-height:1.5em">　　优波尼沙陀即从座起。顶礼佛足而白佛言:我亦观佛最初成道,观不净相,生大厌离,悟诸色性,以从不净白骨微尘,归于虚空,空色二无。成无学道。如来印我名尼沙陀,尘色既尽,妙色密圆,我从色相得阿罗汉。佛问圆通,如我所证,色因为上。</p><p style="line-height:1.5em">　　【分义】由色尘悟入者,优婆尼沙陀,此云近少,亦云尘性空。由悟色性得名。从不净观,以至白骨微尘归入虚空,非色非空,即色即空,成无学道。</p><p style="line-height:1.5em">　　三香严香尘</p><p style="line-height:1.5em">　　香严童子即从座起,顶礼佛足而白佛言:我闻如来教我谛观诸有为相,我时辞佛,宴晦清斋,见诸比丘,烧沉水香,香气寂然,来入鼻中。我观此气,非木非空,非烟非火,去无所著,来无所从,由是意销,发明无漏。如来印我得香严号。尘气倏灭,妙香密圆,我从香严,得阿罗汉。佛问圆通,如我所证,香严为上。</p><p style="line-height:1.5em">　　【分义】由香尘悟入者,菩萨以童真入道,故称童子。观香非木非空,非烟非火,去无所著,来无所从,尘相如如,由是意销,相尽性现,发明无漏。</p><p style="line-height:1.5em">　　【晏晦清斋】犹言安居净室之时</p><p style="line-height:1.5em">　　四药王味尘</p><p style="line-height:1.5em">　　药王药上二法王子,并在会中五百梵天,即从座起,顶礼佛足而白佛言:我无始劫为世良医,口中尝此娑婆世界草木金石名数,凡有十万八千,如是悉知苦醋咸淡、甘辛等味,并诸和合俱生变异,是冷是热?有毒无毒?悉能遍知。承事如来,了知味性非空非有,非即身心,非离身心,分别味因,从是开悟。蒙佛如来,印我昆季,药王药上二菩萨名。今于会中为法王子。因味觉明,位登菩萨。佛问圆通,如我所证,味因为上。</p><p style="line-height:1.5em">　　【分义】由味尘悟入者,堪绍佛种故称法王子。药王药上二法王子,多劫为世良医,了知味性非空非有,约身心为根识与味尘对观,不即不离,则中道义显。故分别味因则悟无明体空而了证无生。</p><p style="line-height:1.5em">　　五跋陀触尘</p><p style="line-height:1.5em">　　跋陀婆罗并其同伴十六开士,即从座起,顶礼佛足而白佛言:我等先于威音王佛,闻法出家,于浴僧时,随例入室,忽悟水因,既不洗尘,亦不洗体。中间安然,得无所有。宿习无忘,乃至今时,从佛出家,令得无学,彼佛名我跋陀婆罗,妙触宣明,成佛子住,佛问圆通,如我所证,触因为上。</p><p style="line-height:1.5em">　　【分义】由触尘悟入者,跋陀婆罗,此云贤护。忽悟水因,既不洗尘则境空,亦不洗体则根空,根尘俱空而中间安然得无所有。此脱根尘而自性显现,证阿罗汉。</p><p style="line-height:1.5em">　　【开士】开心悟理之大士。</p><p style="line-height:1.5em">　　【威音王佛】过去之佛,以大音声普遍世界,为诸法王,说法无畏故。</p><p style="line-height:1.5em">　　【浴僧时】即佛制半月众僧用浴之时。</p><p style="line-height:1.5em">　　六迦叶法尘</p><p style="line-height:1.5em">　　摩诃迦叶及紫金光比丘尼等,即从座起,顶礼佛足,而白佛言:我于往劫,于此界中,有佛出世,名日月灯,我得亲近,闻法修学,佛灭度后,供养舍利,燃灯续明,以紫光金,涂佛形像,自尔已来,世世生生。身常圆满,紫金光聚,此紫金光比丘尼等。即我眷属,同时发心。我观世间六尘变坏,唯以空寂,修于灭尽,身心乃能度百千劫,犹如弹指。我以空法,成阿罗汉,世尊说我,头陀为最,妙法开明,销灭诸漏。佛问圆通,如我所证,法因为上。</p><p style="line-height:1.5em">　　【分义】由法尘悟入者,摩诃迦叶,大饮光氏,名毕钵罗,头陀第一。供佛舍利等叙往因。观六尘变坏生灭,唯以空寂,修於灭尽而证无生。故以空法性现而成阿罗汉。</p><p style="line-height:1.5em">　　【摩诃迦叶、紫金光比丘尼】摩诃此云大,迦叶此云饮光,乃佛之大弟子,苦行第一。紫金光比丘尼为迦叶在家时妇,因昔为贫女,丐金饰塔像,匠师欢喜,立誓为夫妇,九十一劫,人间天上,身恒金色,今则出家为比丘尼。</p><p style="line-height:1.5em">　　【舍利】即佛之身骨。</p><p style="line-height:1.5em">　　【头陀】此云抖擞,以能抖擞法尘为号故。</p><p style="line-height:1.5em">　　五根圆通</p><p style="line-height:1.5em">　　一那律眼根</p><p style="line-height:1.5em">　　阿那律陀,即从座起,顶礼佛足,而白佛言:我初出家,常乐睡眠,如来诃我为畜生类,我闻佛诃,啼泣自责,七日不眠,失其双目。世尊示我,乐见照明金刚三昧,我不因眼,观见十方,精真洞然,如观掌果,如来印我成阿罗汉。佛问圆通,如我所证。旋见循元,斯为第一。</p><p style="line-height:1.5em">　　【分义】由眼根悟入者,阿那律,此云无贪。是佛堂弟,白饭王之子。多乐睡眠,佛说偈呵云:咄咄何为睡,螺蛳蚌蛤类,一睡一千年,不闻佛名字。阿那律於是发愤达晓不眠,眼根便失。依教修行遂得天眼通,不因眼根观见十方,尽见不住,寂灭现前。所谓明不循根,不明自发,则诸暗相永不能昏。旋见循元,根性真常,证无生忍。</p><p style="line-height:1.5em">　　二周利鼻根</p><p style="line-height:1.5em">　　周利槃特迦即从座起,顶礼佛足而白佛言:我阙诵持,无多闻性,最初值佛,闻法出家,忆持如来一句伽陀,于一百日,得前遗后,得后遗前。佛愍我愚,教我安居调出入息。我时观息,微细穷尽,生住异灭,诸行刹那,其心豁然,得大无碍。乃至漏尽,成阿罗汉,住佛座下,印成无学。佛问圆通,如我所证,返息循空,斯为第一。</p><p style="line-height:1.5em">　　【分义】由鼻根悟入者,周利槃特迦,此云蛇奴,亦云继道。以生於路边故名。性最愚钝,以前世为法师秘吝佛法,故感愚报。五百比丘同教一偈,经一百日不能记忆。世尊教止散乱,观出入息,遂得心开。返息循空离出入息,悟鼻根通于藏性。然藏性澄清,万法朗照,无有障隔,得大无碍,漏尽罗汉。</p><p style="line-height:1.5em">　　【伽陀】此云孤起颂,文句引云:身语意业不造恶,不恼世间诸有情。正念观知诸境空,无益之苦当远离,槃特则诵前遗后,记后失前。</p><p style="line-height:1.5em">　　【调息】调出入息,亦云安般三昧,息出知出,息入知入,愚痴无智之人,守此鼻息,了了常之,可以破愚暗。</p><p style="line-height:1.5em">　　三憍梵舌根</p><p style="line-height:1.5em">　　憍梵钵提,即从座起,顶礼佛足,而白佛言:我有口业,于过去劫,轻弄沙门,世世生生,有牛呞病。如来示我一味清净心地法门,我得灭心入三摩地。观味之知,非体非物,应念得超世间诸漏。内脱身心,外遗世界,远离三有,如鸟出笼,离垢销尘,法眼清净,成阿罗汉,如来亲印,登无学道。佛问圆通,如我所证,还味旋知,斯为第一。</p><p style="line-height:1.5em">　　【分义】由舌根悟入者,憍梵钵提,此云牛呞。昔见老僧无齿而食,讥笑如牛食,故感报牛呞,口业可畏如此。观味之知,非体非物,则根尘两忘,故内脱身心,外遗世界,真性显发,法眼清净,成阿罗汉。</p><p style="line-height:1.5em">　　四毕陵身根</p><p style="line-height:1.5em">　　毕陵伽婆蹉,即从座起,顶礼佛足而白佛言;我初发心,从佛入道,数闻如来说诸世间不可乐事。乞食城中,心思法门,不觉路中毒刺伤足,举身疼痛。我念有知,知此深痛。虽觉觉痛,觉清净心,无痛痛觉。我又思惟,如是一身,宁有双觉!摄念未久,身心忽空。三七日中,诸漏虚尽,成阿罗汉,得亲印记,发明无学。佛问圆通,如我所证,纯觉遗身,斯为第一。</p><p style="line-height:1.5em">　　【分义】由身根悟入者,毕陵伽婆蹉,此云余习。昔为婆罗门余习多慢,如骂河神为小婢之类。初入道时,闻佛所说世间无常苦空之法,故云不可乐事,即四谛中苦谛无乐。心思苦谛法门而路中不觉毒刺伤足,故此苦事,为发悟之机。念身有知而知此深痛,是为知痛之妄识,即是身识。觉清净心无痛痛觉,即身根觉性,本无所觉之痛与能觉之痛觉。思量未久身心忽空。即摄心之极,纯觉遗身,真觉藏性现前,成阿罗汉。</p><p style="line-height:1.5em">　　五空生意根</p><p style="line-height:1.5em">　　须菩提即从座起,顶礼佛足而白佛言:我旷劫来,心得无碍,自忆受生,如恒河沙,初在母胎,即知空寂。如是乃至十方成空,亦令众生,证得空性。蒙如来发性觉真空,空性圆明,得阿罗汉。顿入如来宝明空海,同佛知见,印成无学,解脱性空,我为无上。佛问圆通,如我所证,诸相入非,非所非尽,旋法归无,斯为第一。</p><p style="line-height:1.5em">　　【分义】由意根悟入者,须菩提,此云空生,亦云善现。以生时库藏皆空故名。乃过去青龙如来化身。解空为上,因久知空寂故。从佛得闻性觉真空,空性圆明,遂得开悟,即悟如来藏心清净本然周遍法界,色空无碍,全体圆融,大用无限。故曰诸相入非,非所之非亦尽。</p><p style="line-height:1.5em">　　【诸相入非,非所非尽】非即是空,诸相入非,即人法双空。非所非尽,为能空之执与所空之相二俱尽。</p><p style="line-height:1.5em">　　六识圆通</p><p style="line-height:1.5em">　　一鹙子眼识</p><p style="line-height:1.5em">　　舍利弗即从座起,顶礼佛足而白佛言:我旷劫来,心见清净,如是受生如恒河沙,世出世间,种种变化,一见则通,获无障碍。我于路中,逢迦叶波兄弟相逐,宣说因缘,悟心无际。从佛出家,见觉明圆,得大无畏,成阿罗汉。为佛长子,从佛口生,从法化生。佛问圆通,如我所证,心见发光,光极知见,斯为第一。</p><p style="line-height:1.5em">　　【分义】由眼识悟入者,舍利弗,此云鹙子,连母名。为佛法化长子,智慧第一。旷劫以来心见清净,则宿因已深。世出世间种种变化,谓四谛生灭法。心见发光,光极知见。谓不由前尘所起知见。所谓静极光通达,寂照含虚空,朗照万法之胜用。</p><p style="line-height:1.5em">　　二普贤耳识</p><p style="line-height:1.5em">　　普贤菩萨,即从座起,顶礼佛足,而白佛言。我已曾与恒沙如来为法王子,十方如来,教其弟子菩萨根者,修普贤行,从我立名。世尊!我用心闻,分别众生所有知见,若于他方恒沙界外,有一众生,心中发明普贤行者,我于尔时,乘六牙象,分身百千,皆至其处,纵彼障深,未合见我,我与其人,暗中摩顶,拥护安慰,令其成就。佛问圆通,我说本因,心闻发明,分别自在,斯为第一。</p><p style="line-height:1.5em">　　【分义】由耳识悟入者,普贤菩萨,行弥法界曰普,位邻极圣曰贤。普贤与文殊皆是古佛影像,辅化垂范。若耳识分别则有限量。今以心闻故心遍十方,而闻亦遍法界。一切众生所有知见不出此心之外,故能一一分别之。但有心契普贤行者,既为摄受拥护。以由心闻发明,谓心闻为识,识尽而性明,则无分别智现前,故分别自在,斯为第一。</p><p style="line-height:1.5em">　　三孙陀鼻识</p><p style="line-height:1.5em">　　孙陀罗难陀,即从座起,顶礼佛足而白佛言:我初出家,从佛入道,虽具戒律,于三摩地,心常散动,未获无漏。世尊教我及拘絺罗,观鼻端白。我初谛观,经三七日,见鼻中气,出入如烟,身心内明,圆洞世界,遍成虚净,犹如琉璃。烟相渐销,鼻息成白,心开漏尽,诸出入息,化为光明,照十方界,得阿罗汉。世尊记我,当得菩提。佛问圆通,我以销息,息久发明,明圆灭漏,斯为第一。</p><p style="line-height:1.5em">　　【分义】由鼻识悟入者,孙陀罗难陀,此云艳喜,兼妻得名。乃佛亲弟,出家之初,因心散动。故佛教令观鼻端白,所以住心不涉攀缘,是为依鼻识入。诸出入息化为光明,身心内外彻明,以离识故,心光发越,照十方界。离识故藏心显现,则烦恼消除无余。故转烦恼而成菩提。</p><p style="line-height:1.5em">　　【俱絺罗】摩诃拘絺罗,此云大膝,乃舍利弗的舅舅。也是心常散乱,和难陀一样。世呼长爪梵志,为佛弟子,答问第一。</p><p style="line-height:1.5em">　　【观鼻端白】即屏息垂目,返观鼻端,住心凝视,久久若生白光,以离识故,照彻十方。此因鼻识而修。</p><p style="line-height:1.5em">　　四满慈舌识</p><p style="line-height:1.5em">　　富楼那弥多罗尼子,即从座起,顶礼佛足而白佛言:我旷劫来,辩才无碍,宣说苦空,深达实相,如是乃至恒沙如来秘密法门,我于众中,微妙开示,得无所畏。世尊知我有大辩才,以音声轮,教我发扬,我于佛前,助佛转轮,因师子吼成阿罗汉。世尊印我说法无上。佛问圆通,我以法音,降伏魔怨,销灭诸漏,斯为第一。</p><p style="line-height:1.5em">　　【分义】由舌识悟入者,富楼那弥多罗尼子,富楼那弥多罗,此云满慈,尼子是连其母名。从旷劫来辩才无碍,则宿因已深。宣说苦空四谛生灭诸法,而能达於实相。故称为微妙开示。以舌识宣扬妙法而得漏尽。即善解法义随说悟入。</p><p style="line-height:1.5em">　　五波离身识</p><p style="line-height:1.5em">　　优波离即从座起,顶礼佛足而白佛言:我亲随佛,踰城出家。亲观如来,六年勤苦。亲见如来,降伏诸魔,制诸外道。解脱世间贪欲诸漏。承佛教戒,如是乃至三千威仪,八万微细性业遮业,悉皆清净,身心寂灭,成阿罗汉。我是如来众中纲纪,亲印我心,持戒修身,众推无上。佛问圆通,我以执身,身得自在,次第执心,心得通达,然后身心一切通利,斯为第一。</p><p style="line-height:1.5em">　　【分义】由身识悟入者,优波离,此云近执。如来为太子时亲近执事之臣。谓杀盗淫妄性本是罪,犯即成业,故云性业。其余戒条,因过犯而始制,能制前犯即无罪,故云遮业。以性业遮业悉皆空寂清净,身心寂灭则身识尽,识尽则性现。是故身戒圆明,则身自在;心戒圆明,则心自在。</p><p style="line-height:1.5em">　　【三千威仪】有威可畏,有仪可像,约二百五十戒,各具行住坐卧四种威仪,合为一千。复摄善法、众生、威仪,三聚为三千威仪。</p><p style="line-height:1.5em">　　【八万微细】以上三千威仪,配身三口四七支,成二万一千。复配四分烦恼成八万四千微细。</p><p style="line-height:1.5em">　　六目连意识</p><p style="line-height:1.5em">　　大目犍连即从座起,顶礼佛足而白佛言:我初于路乞食,逢遇优楼频螺,伽耶,那提,三迦叶波,宣说如来因缘深义,我顿发心,得大通达。如来惠我袈裟着身,须发自落。我游十方,得无挂碍。神通发明,推为无上。成阿罗汉。宁唯世尊,十方如来,叹我神力,圆明清净,自在无畏。佛问圆通,我以旋湛,心光发宣,如澄浊流,久成清莹,斯为第一。</p><p style="line-height:1.5em">　　【分义】由意识悟入者,目犍连,此云采菽氏,名拘律陀,此云无节树。优楼频螺,此云木瓜。伽耶,此云山名,那提,此云河。三迦叶波,即此兄弟三人。因缘深义,谓非意识生灭诸世间法,乃是无生法。故今悟无生,心得通达。我以旋湛,谓不逐生灭前尘而心光发宣,则转意识而证如来藏心,发神通妙用。故如澄浊流,久成清莹。</p><p style="line-height:1.5em">　　七大圆通</p><p style="line-height:1.5em">　　一乌刍火大</p><p style="line-height:1.5em">　　乌刍瑟摩于如来前,合掌顶礼佛之双足而白佛言:我常先忆久远劫前,性多贪欲。有佛出世,名曰空王,说多淫人,成猛火聚,教我遍观百骸四肢,诸冷暖气。神光内凝,化多淫心,成智慧火。从是诸佛皆呼召我,名为火头。我以火光三昧力故,成阿罗汉。心发大愿,诸佛成道,我为力士,亲伏魔怨。佛问圆通,我以谛观身心暖触,无碍流通,诸漏既销,生大宝焰,登无上觉,斯为第一。</p><p style="line-height:1.5em">　　【分义】由火大悟入者,乌刍瑟摩,此云火头,亦云火头金刚。此火大非外火,乃自心欲火,凡淫机一动,暖触迫发,助发淫心。故生为欲火,死为业火。业力增炽,成猛火聚,为多淫之人。淫欲心为生死根本。今观百骸四肢暖触,自心欲火,神光内凝,身心俱寂,本身性火真空妙发,故化淫心成智慧火。因观火性,得真三昧。故淫心灭而智光融于藏心,周遍法界。以智慧火烧烦恼薪,破魔护法,为力士身。由是尽销诸漏,生大宝焰。</p><p style="line-height:1.5em">　　二持地地大</p><p style="line-height:1.5em">　　持地菩萨即从座起,顶礼佛足而白佛言:我念往昔普光如来出现于世,我为比丘,常于一切要路津口,田地险隘,有不如法,妨损车马,我皆平填,或作桥梁,或负沙土。如是勤苦,经无量佛出现于世。或有众生,于阛阓处,要人擎物,我先为擎,至其所诣,放物即行,不取其直。毗舍浮佛现在世时,世多饥荒,我为负人。无问远近,唯取一钱。或有车牛,被于陷溺,我有神力,为其推轮,拔其苦恼。时国大王,筵佛设斋。我于尔时,平地待佛。毗舍如来摩顶谓我:当平心地,则世界地一切皆平。我即心开,见身微尘与造世界所有微尘,等无差别。微尘自性,不相触摩,乃至刀兵亦无所触。我于法性,悟无生忍,成阿罗汉。回心今入菩萨位中,闻诸如来,宣妙莲花,佛知见地。我先证明,而为上首。佛问圆通,我以谛观身界二尘,等无差别。本如来藏,虚妄发尘。尘销智圆,成无上道。斯为第一。</p><p style="line-height:1.5em">　　【分义】由地大悟入者,持地菩萨。先平外地,因了心地,遂持本悟,圆证藏心,故名持地。以心地平则一切平等,见自身微尘与外微尘等无差别。是故证悟微尘性空,本无内外。尘性空则一切法空,故刀兵亦无所触,犹如以空合空。古德所谓将头临白刃,犹似斩春风。尘性空则尘相销,尘相销尽则如来藏性现。是故尘销智圆,成无上道。</p><p style="line-height:1.5em">　　【普光如来】谓身光智光,二俱周遍,乃过去五十三佛之首佛。</p><p style="line-height:1.5em">　　【毗舍浮佛】此云遍一切自在佛,乃过去庄严劫千佛之最后一佛。</p><p style="line-height:1.5em">　　三月光水大</p><p style="line-height:1.5em">　　月光童子即从座起,顶礼佛足,而白佛言:我忆往昔恒河沙劫,有佛出世,名为水天,教诸菩萨,修习水观,入三摩地。观于身中,水性无夺,初从涕唾,如是穷尽津液精血,大小便利,身中漩复,水性一同,见水身中与世界外浮幢王刹,诸香水海,等无差别。我于是时,初成此观,但见其水,未得无身。当为比丘,室中安禅。我有弟子,窥窗观室,唯见清水,遍在屋中,了无所见。童稚无知,取一瓦砾,投于水内,激水作声,顾盼而去。我出定后,顿觉心痛,如舍利弗,遭违害鬼。我自思惟,今我已得阿罗汉道,久离病缘,云何今日忽生心痛?将无退失?尔时童子捷来我前,说如上事。我则告言:汝更见水,可即开门,入此水中,除去瓦砾。童子奉教,后入定时,还复见水,瓦砾宛然,开门除出,我后出定,身质如初。逢无量佛,如是至于山海自在通王如来,方得亡身。与十方界,诸香水海,性合真空,无二无别,今于如来,得童真名,预菩萨会。佛问圆通,我以水性,一味流通,得无生忍。圆满菩提,斯为第一。</p><p style="line-height:1.5em">　　【分义】由水大悟入者,月光童子,童真得名。定成水观,有弟子既见水满一室,是知唯识所变。昔有僧居山,入火观即远见遍山火光。故知性水性火,圆满周遍。但随识心循业发现。初未忘身,故有水相。亡身之后,对待情忘,故内身之水与香水海,性合真空,无二无别。所谓性水真空,性空真水,清净本然,周遍法界。由是我以性水无二故,一味流通,得无生忍。</p><p style="line-height:1.5em">　　【浮幢王刹诸香水海】《华严经》云:华藏海中,有大莲花,其莲花中,有诸香水海,一一香水海,为诸佛刹世界之种。今观身水,与彼海同。</p><p style="line-height:1.5em">　　【违害鬼】舍利弗於耆阇崛山入金刚三味,出定后,忽患头痛。佛告有伽罗鬼,手打你头,彼鬼有大力,若手击须弥山,便应为二分。此金刚三昧力,正使须弥山打头,无能损害其毛发。</p><p style="line-height:1.5em">　　【山海自在通王如来】为过去三十五佛中之第三十三佛。</p><p style="line-height:1.5em">　　四琉璃风大</p><p style="line-height:1.5em">　　琉璃光法王子即从座起,顶礼佛足而白佛言:我忆往昔,经恒沙劫,有佛出世,名无量声,开示菩萨:本觉妙明,观此世界及众生身,皆是妄缘风力所转。我于尔时,观界安立,观世动时,观身动止,观心动念,诸动无二,等无差别。我时觉了,此群动性,来无所从,去无所至,十方微尘,颠倒众生,同一虚妄。如是乃至三千大千,一世界内,所有众生,如一器中,贮百蚊蚋,啾啾乱鸣于分寸中,鼓发狂闹。逢佛未几,得无生忍。尔时心开。乃见东方不动佛国,为法王子,事十方佛,身心发光,洞彻无碍。佛问圆通:我以观察风力无依,悟菩提心,入三摩地。合十方佛,传一妙心,斯为第一。</p><p style="line-height:1.5em">　　【分义】由风大悟入者,琉璃光法王子。由此所悟洞彻,常放青色光明,同彼琉璃,故以为号。观此世界及众生身,妄动无二,皆是妄缘风力所转。物身妄动而风无来去。此群动性,俱属虚妄,本无所有,而本性寂灭。於寂灭性中本无动止、生灭来去。故曰观察风力无依,由是得悟,身心世界,咸是妙明。妙觉明心,含十方界,诸佛同证,唯此一心。</p><p style="line-height:1.5em">　　【不动佛国】不动佛国,即东方阿閦佛国,妙喜世界。</p><p style="line-height:1.5em">　　五空藏空大</p><p style="line-height:1.5em">　　虚空藏菩萨即从座起,顶礼佛足而白佛言:我与如来定光佛所得无边身。尔时手执四大宝珠,照明十方微尘佛刹,化成虚空。又于自心,现大圆镜,内放十种微妙宝光,流灌十方尽虚空际。诸幢王刹,来入镜内,涉入我身,身同虚空,不相妨碍。身能善入微尘国土,广行佛事,得大随顺。此大神力,由我谛观四大无依,妄想生灭,虚空无二,佛国本同。于同发明,得无生忍。佛问圆通,我以观察虚空无边,入三摩地,妙力圆明,斯为第一。</p><p style="line-height:1.5em">　　【分义】由空大而入者,虚空藏菩萨。由观四大无依,虚妄生灭,了不可得,销碍入空,得无边身,依此出生无边神力,而得称名。虚空是色体,因迷真空,妄结四大,而失空性。今以四大宝珠,照明十方微尘佛刹,化成虚空。以观四大圆明,体合真空,得无边身。又于自心,现大圆镜。大圆镜者,心合真空,性空真觉。故真觉宝光,照明十方,尽虚空际,皆成清净微妙宝光。以大圆镜智平等显现故,诸刹来入镜内,涉入我身,身同虚空,不相妨碍。镜智圆照,身心寂灭,十界染净依报正报,同一真觉。是故善入国土广行佛事,一一皆入平等法界,得大随顺。</p><p style="line-height:1.5em">　　【定光佛】即然灯古佛。</p><p style="line-height:1.5em">　　六弥勒识大</p><p style="line-height:1.5em">　　弥勒菩萨即从座起,顶礼佛足而白佛言:我忆往昔,经微尘劫,有佛出世,名日月灯明,我从彼佛而得出家,心重世名,好游族姓。尔时,世尊教我修习唯心识定,入三摩地。历劫已来,以此三昧,事恒沙佛,求世名心,歇灭无有。至然灯佛出现于世,我乃得成无上妙圆识心三昧,乃至尽空。如来国土,净秽有无,皆是我心变化所现。世尊!我了如是唯心识故,识性流出无量如来,今得授记,次补佛处。佛问圆通,我以谛观十方唯识,识心圆明,入圆成实,远离依他及遍计执,得无生忍,斯为第一。</p><p style="line-height:1.5em">　　【分义】由识大而入者,弥勒,正云梅怛利曳那,亦云迷帝隷,此云慈氏姓。名阿逸多,此云无能胜。弥勒久修唯识法门。往昔出家,以迷智成识,坚执我爱,故心重世名;以耽染六尘,游戏诸根,故好游族姓。以根尘识三和合为界。界者种族义。以久修唯心识定,历事多佛,了悟万法唯识,故求名心灭。积功虽历多劫,入理在一刹那。至然灯佛方成妙圆识心三昧,即明了国土净秽皆是自心变现,无量如来皆从识性流出。所谓性识明知,觉明真识,妙觉湛然,遍周法界,融入如来藏性。故得授记次补佛处。由观唯识得圆成实性。依他有相无性,遍计有名无体,惟圆成实是彼性体。圆成实性即如来藏心,所以结入圆通,得无生忍。</p><p style="line-height:1.5em">　　【唯心识定】蒙钞引云:唯心识定者,唯遮境有,识简心空,唯有自心,心外无法。</p><p style="line-height:1.5em">　　【识心三昧】藕益云:即是初欢喜地通达之位,此则证道同圆,是故了知一切唯识,四土三身,皆是识心变化流出,所谓心、佛、众生三无差别。</p><p style="line-height:1.5em">　　【次补佛处】教乘云,补处者止此一生,次补佛位,即等觉菩萨。即当来下生此土,龙华会上继释迦而成佛者。</p><p style="line-height:1.5em">　　【入圆成实】按唯识三性,一遍计所执性,二依他起性,三圆成实性。入圆成实者,谓由识心妙圆,不复迷识逐境种种计者,故能远离依他及遍计执,而得无生忍。</p><p style="line-height:1.5em">　　【遍计】谓遍于一切染净法上,计实我法,如认绳作蛇。</p><p style="line-height:1.5em">　　【依他】谓依他众缘和合互起,如麻上见绳。</p><p style="line-height:1.5em">　　【依他起性】是唯识体,从依他起分别,即遍计执,从依他悟真空,即圆成实,唯一真空,圆满成实,则如麻独存。</p><p style="line-height:1.5em">　　七势至根大</p><p style="line-height:1.5em">　　大势至法王子与其同伦五十二菩萨,即从座起,顶礼佛足而白佛言:我忆往昔恒河沙劫,有佛出世,名无量光,十二如来,相继一劫,其最后佛,名超日月光,彼佛教我念佛三昧。譬如有人,一专为忆,一人专忘,如是二人,若逢不逢,或见非见,二人相忆,二忆念深,如是乃至从生至生,同于形影,不相乖异。十方如来,怜念众生,如母忆子,若子逃逝,虽忆何为?子若忆母,如母忆时,母子历生不相违远。若众生心,忆佛念佛,现前当来,必定见佛。去佛不远,不假方便,自得心开,如染香人,身有香气,此则名曰香光庄严。我本因地,以念佛心,入无生忍。今于此界,摄念佛人归于净土。佛问圆通,我无选择,都摄六根,净念相继,得三摩地,斯为第一。</p><p style="line-height:1.5em">　　【分义】由根大而入者,大势至法王子,梵语摩诃那钵,此云无量光。观经云,以智慧光,普照一切,令离三途,得无上力,名大势至。诸根以八识见分发起,故亦云见大。众生以迷大圆镜智为无明而成阿赖耶识,发起妄见故为见分。以妄见根身器界一切众生,执取染污而成秽土。今将返妄归真,以念佛摄归净土。妄见一破,诸秽顿除,故以念佛为破妄见之要术。念佛人於六根门头,一切见闻觉知纯一净心,唯佛现前,念念皆净,心清净则一切土清净,万法唯心故。故云都摄六根,净念相继。此正是不思议熏变之力。今若念念回光返照,专注念佛,心无间然。复观所念之佛,本无自性;能念之心,亦不可得。不见一法,毕竟空寂,斯则能所俱寂,妙合如来藏心。藏心本无离念是念,即此无念之心,是真佛心。见此心故,名为以念佛心,入无生忍。</p><p style="line-height:1.5em">　　【无量光】梵语阿弥陀,此云无量寿,无量光。</p><p style="line-height:1.5em">　　【念佛三昧】念佛三昧,有事有理,事念则专注一佛,念念相继,念久成定,故名三昧。理念则正,念佛时,反观自心,观久心开,名曰念佛三昧。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 