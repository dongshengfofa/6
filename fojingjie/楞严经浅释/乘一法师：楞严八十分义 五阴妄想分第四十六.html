<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,乘一法师：楞严八十分义 五阴妄想分第四十六' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>乘一法师：楞严八十分义 五阴妄想分第四十六</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　大佛顶如来密因修证了义诸菩萨</p><p style="line-height:1.5em">　　万行首楞严经分义卷五</p><p style="line-height:1.5em">　　结解同根分第四十六(分义卷五)</p><p style="line-height:1.5em">　　阿难白佛言:世尊!如来虽说第二义门,今观世间解结之人,若不知其所结之元,我信是人,终不能解。世尊!我及会中有学声闻,亦复如是,从无始际,与诸无明俱灭俱生,虽得如是多闻善根,名为出家,犹隔日疟。唯愿大慈,哀愍沦溺,今日身心,云何是结?从何名解?亦令未来苦难众生,得免轮回,不落三有。作是语已,普及大众,五体投地,雨泪翘诚,伫佛如来,无上开示。尔时,世尊怜愍阿难及诸会中诸有学者,亦为未来一切众生,为出世因,作将来眼。以阎浮檀紫金光手,摩阿难顶。即时,十方普佛世界,六种震动,微尘如来住世界者,各有宝光,从其顶出,其光同时于彼世界,来祇陀林,灌如来顶,是诸大众,得未曾有。于是阿难及诸大众,俱闻十方微尘如来,异口同音,告阿难言:善哉阿难!汝欲识知俱生无明,使汝轮转生死结根,唯汝六根,更无他物。汝复欲知无上菩提,令汝速证安乐解脱,寂静妙常,亦汝六根,更非他物。阿难虽闻如是法音,心犹未明,稽首白佛:云何令我生死轮回,安乐妙常,同是六根,更非他物?佛告阿难:根尘同源,缚脱无二,识性虚妄,犹如空华。阿难!由尘发知,因根有相,相见无性,同于交芦,是故汝今知见立知,即无明本;知见无见,斯即涅槃。无漏真净。云何是中更容他物?尔时,世尊欲重宣此义,而说偈言:</p><p style="line-height:1.5em">　　【分义】阿难示现初果有学,虽断见惑而思惑未除,故不达结解同根之义,而雨泪翘诚哀请心切。世尊摩顶安慰而后告言。即时十方世界六种震动者,表破根本无明则六根翻破故震动。唯一真性故云普佛世界。微尘如来各有宝光同时来灌释迦顶者,以表世尊所说首楞严法与诸佛道同。诸佛异口同音告阿难者,以阿难初请十方如来得成菩提妙奢摩他、三摩、禅那最初方便,故今正示观如幻三摩提,以表十方如来得成菩提最初方便。即所告之言:使你轮转生死结根,唯你六根,更无他物;令你速证安乐解脱,亦你六根,更非他物。以示诸佛修证皆同,欲令阿难谛信勿疑。但此非阿难所知,故致疑重请。本师释迦佛直示真源,谓根尘识同一真源,缚脱本无二致。根尘识三皆无自性,故识性虚妄,犹如空花,本无所有。此亦明示无明体空。然而阿难疑是根性本空,则今根尘从何而有?故佛告言:发知为根,现相为尘。由尘发知,是故有根;因根有相,是故有尘。根尘二法,互相由藉,皆无自性,同于交芦。此明示无明根尘识诸法性空,空则一法不有。唯一真性独存。你於所知所见,性自天然,不必更立知见。若强立一知见,则是无明之本。是故即今返妄归真,不必别修。但於知见不起妄见,知即无知,无知而知,见即无见,无见而见。根性空寂,执取不生,斯即是涅槃无漏真净。以是故知,六根元是菩提妙净明体。迷悟解脱,生死涅槃,唯是六根,是中更无他物。此是十方微尘如来微妙开示,诚谛之语,简明直指,无逾于此。如是妙法,百千万劫,难得遭遇。但历耳根,已成胜因,况闻思修者乎!当知是人,不于一佛二佛三四五佛,而种善根,已于无量千万佛所,种诸善根。</p><p style="line-height:1.5em">　　【第二义门】即前二决定义中之第二义。</p><p style="line-height:1.5em">　　【隔日虐】虐病隔日一发,此喻初果有学之人,见惑已断,思惑未除,说时似悟,对境还迷。故云犹隔日虐。</p><p style="line-height:1.5em">　　【灌如来顶】文句云,摩阿难顶者,欲就阿难现在身中,显出无上大佛顶法。十方如来放光同灌佛顶者,显阿难所具大佛顶法,即一切佛所证顶法,更无差别。</p><p style="line-height:1.5em">　　【交芦】憨山曰:见相二分,原是无明所成,无明既是本空,则此见相,亦了无自性,故喻若交芦。盖芦体本空,而交节处亦空,此明妄元无体。</p><p style="line-height:1.5em">　　【知见立知】知见,指性觉妙明;立知,即妄为明觉。此世尊直示阿难返妄归真,但于知见不起妄见,即是涅槃无漏真净。</p><p style="line-height:1.5em">　　世尊说偈</p><p style="line-height:1.5em">　　真性有为空,缘生故如幻,</p><p style="line-height:1.5em">　　无为无起灭,不实如空华,</p><p style="line-height:1.5em">　　言妄显诸真,妄真同二妄,</p><p style="line-height:1.5em">　　犹非真非真,云何见所见,</p><p style="line-height:1.5em">　　中间无实性,是故若交芦,</p><p style="line-height:1.5em">　　结解同所因,圣凡无二路。</p><p style="line-height:1.5em">　　汝观交中性,空有二俱非,</p><p style="line-height:1.5em">　　迷晦即无明,发明便解脱。</p><p style="line-height:1.5em">　　解结因次第,六解一亦亡,</p><p style="line-height:1.5em">　　根选择圆通,入流成正觉。</p><p style="line-height:1.5em">　　陀那微细识,习气成暴流,</p><p style="line-height:1.5em">　　真非真恐迷,我常不开演。</p><p style="line-height:1.5em">　　自心取自心,非幻成幻法,</p><p style="line-height:1.5em">　　不取无非幻,非幻尚不生,</p><p style="line-height:1.5em">　　幻法云何立?是名妙莲华,</p><p style="line-height:1.5em">　　金刚王宝觉,如幻三摩提,</p><p style="line-height:1.5em">　　弹指超无学。此阿毗达磨,</p><p style="line-height:1.5em">　　十方薄伽梵,一路涅槃门。</p><p style="line-height:1.5em">　　【分义】“真性有为空,缘生故如幻。无为无起灭,不实如空华”。真性者,即如来藏妙真如性,真性乃万法之宗。有为空者,谓诸有为法依真而立,虽说有而法性本空,以诸法空故则唯一真性,了无一法,寂灭湛然。此显空如来藏性。缘生故如幻者,此示不空如来藏性。谓真性体空,此不变而随缘应现诸法。以诸法本空而以缘得生,缘生之法,皆如梦幻泡影。照明诸法当体如幻故。无为无起灭,不实如空花。此示空不空如来藏中道义。有为本空,即是无为。《中论》云:生住灭不成,故无有有为。有为法无故,何得有无为。是则有为无为皆空。有为无为空故,一切法皆不可得。是故不实如空花。空花本无起灭而空体寂然。此谓真性寂然不碍随缘,虽任用随缘而真性寂然。斯则空有齐彰,遮照圆妙,中道顿显。</p><p style="line-height:1.5em">　　“言妄显诸真,妄真同二妄。犹非真非真,云何见所见。中间无实性,是故若交芦。结解同所因,圣凡无二路。汝观交中性,空有二俱非。迷晦即无明,发明便解脱。”此示如幻三摩提,即首楞严大定之相。破妄为显真,因妄说真。妄法空故,真亦不可得。寂灭一心,真妄双绝,故言妄言真皆是妄想。且此一心犹不可说是真非真,云何更有能见之根和所见之尘可得哉!由尘发知,因根有相,相见无性,同于交芦。是故根尘二法空无实性。由明暗等,粘湛发见,见精映色,结色成根,名之为结;若悟相见本空无自性,根尘非实,即名为解。结解同因六根,六根缠结,便是六道凡夫;六根解脱,即成四圣妙果。以圣凡同具根性,唯在迷悟,更无别歧,故无二路。但观根尘相交中间本无实性,言有言空皆依无明,而湛寂一心,空有两绝,故空有二俱非。迷晦不悟性非空有,俱堕无明生死。若发明根性本非空有,即得解脱。</p><p style="line-height:1.5em">　　“解结因次第,六解一亦亡。根选择圆通,入流成正觉”。此谓依圆根一门深入。因次第者,非谓六根之结,须一一解之。乃谓一根之中,具有无量分别俱生我法二执,从浅至深,次第解之。一根既解,六根皆脱;六根解已,一亦不可得。真如妙性,本空寂故。解结之方,宜选圆根,逆流而入。一根返源,六根皆解;六根解已,内莹发光,如是浮根尘及器世间诸变化相,应念化成无上知觉。是为入流成正觉。</p><p style="line-height:1.5em">　　“陀那微细识,习气成暴流。真非真恐迷,我常不开演。自心取自心,非幻成幻法,不取无非幻。非幻尚不生,幻法云何立”。此示生相无明为所断之惑。陀那者,即阿赖耶识,亦名陀那识。此陀那识行相微细,凡愚罔知。陀那识中,无始习气,微细生灭,流注不息,犹如暴流。《起信论》谓生灭与不生灭和合,非一非异,名阿赖耶识。以真妄和合,恐凡愚二乘不达而迷于断常之见。是故寻常不开演。《起信论》谓三界虚妄,唯心所作,离心即无六尘境界。一切诸法,唯心所生;一切分别,即分别自心;由分别故而生执取。是故自心取自心。真性本寂,离诸名相,本无世界众生。由无明发业,妄觉忽生,境相随现,四大分湛,六根成结,爱憎取舍,造业轮转。故云非幻成幻法。若悟真性,无明发业润生执取本空;发业空故,即离分别取舍;离分别已,根尘俱亡。真尚不生,妄法何立。此显真穷惑尽,只在了悟真性而无明发业润生爱取则当下消亡。</p><p style="line-height:1.5em">　　“是名妙莲花,金刚王宝觉。如幻三摩提,弹指超无学。此阿毗达磨,十方薄伽梵,一路涅槃门。”此结显三世诸佛同证涅槃之路。如来密因知见,本在众生心中。悟自心故,开佛知见,如莲花开敷,出泥不染。是妙莲花,此谓妙禅那。真空宝觉,能破无明,犹如金刚,所拟皆碎。故曰金刚王宝觉,此谓妙奢摩他。如幻妙观,了一切法,皆如幻化,犹如明镜,现诸色相。是谓如幻三摩提。此乃结答经初“阿难启请十方如来得成菩提妙奢摩他、三摩、禅那最初方便”之问。修此妙门,速证大觉。一念不生,无念应万法,即名为佛。超越地位劫数之说,故曰弹指超无学。阿毗达磨,此云无比法。薄伽梵,佛之尊称,具足六义:谓自在、炽盛、端严、名称、吉祥、尊贵。十方三世诸佛,得证菩提涅槃,唯此一路,无有异门。故曰一路涅槃门。此乃结答阿难“忽蒙天王赐与华屋,虽获大宅要因门入”之问。</p><p style="line-height:1.5em">　　【陀那】此云执持,谓执持种子,发起现行,即第八识含藏种子,发为习气,乃真妄和合之识。</p><p style="line-height:1.5em">　　【阿毗达磨】此云无比法。谓偈中所示之如幻三昧法门。</p><p style="line-height:1.5em">　　【薄伽梵】佛字之本音,义云破烦恼,密部诸经多存原音。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 