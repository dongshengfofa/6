<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,圆瑛法师：大佛顶首楞严经讲义 第一卷' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>圆瑛法师：大佛顶首楞严经讲义 第一卷</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　大佛顶首楞严经讲义&nbsp;第一卷</p><p style="line-height:1.5em">　　圆瑛大师著</p><p style="line-height:1.5em">　　圆瑛法汇序一</p><p style="line-height:1.5em">　　圆瑛法汇序二</p><p style="line-height:1.5em">　　大佛顶首楞严经讲义序</p><p style="line-height:1.5em">　　自序</p><p style="line-height:1.5em">　　大佛顶首楞严经讲义</p><p style="line-height:1.5em">　　圆瑛法汇序一</p><p style="line-height:1.5em">　　圆瑛上人,吾闽产也。幼失怙恃,依季父教养,颖悟绝人。甫成年,即受牒度,于石鼓山之涌泉寺,早参三昧,夙擅谭经,素以宏化利生为本愿。初主宁波接待寺,倡办宁波佛教孤儿院;次至泉州,重兴开元寺,创办开元慈儿院,孤露子弟,薰育者众。旋历内地,并南洋群岛,周流说法,于大乘教义,多所阐明。生平著作,编成法汇。近被推为宁波天童、七塔,二大丛林及中国佛教会首席。去年天童寺不戒于火,上人则奔走四方,募化重修,规模闳敞,为四明道场之冠。间亦稍治生产,为发展化育基金,是皆躬行实践,以求达其利济宏愿,固不仅以舌粲莲花见称也。今秋上人,莅京说法,持示所讲‘仁王护国般若波罗密经讲义\’。其所发挥演绎,皆切于护国爱人,旨趣之宏,足维风化,爰乐而为之序。</p><p style="line-height:1.5em">　　民国二十二年十月一日</p><p style="line-height:1.5em">　　闽侯林森敬撰</p><p style="line-height:1.5em">　　圆瑛法汇序二</p><p style="line-height:1.5em">　　闽中山川磅礴,灵气所钟,高僧辈出,黄□心要,百丈清规,古德流风,至今犹有存者。圆瑛法师,籍隶古田,蚤岁脱俗,真参实学,孜孜弗懈,卒能成就其德业,光明俊伟,与先哲同揆,乡人士皈依座下者,如水趋壑。比岁卓锡浙东,先后住持七塔、天童二寺,法雨覃敷,三根普被。余今夏会诣天童,参承道席,是时方演讲楞严,缁素翕集,法师阐明义趣,机辩纵横,听者无不悦服!又以持戒为学佛之要,每反复诰诫而不已。信乎宗说兼通,行解相应,足为学者之模楷也。今海上佛学书局,以法师平生撰著,汇刻行世,征序于余。夫我佛设教,法门虽广,无非使人解黏脱缚,明心见性而已。学道之士,真积力久,有悟于第一义谛,灵光独耀,迥脱根尘,虽不立文字可也;其或明宗弘教,发为文辞,等身著作,亦可也。何以故?此心既空,则文字与实相,不相违异,故法师愿力宏毅,所至修废举坠,钜细靡遗;至于挺身卫道,处事变艰危之会,不怵不挠,尤为难能可贵!惟其真理既彻,应物无方,虽炽然有为,而不著有为之相。故观法师之文,即事即理,圆融无碍,而佛法之体用彰明,具可于言外得之。呜呼!魔说害教,鱼目混珍,大法之陵夷甚矣!有如法师言句,引经据论,涵义深广,而归于平实,是能灿真灯于既昏,续慧命于将坠者,余安得不为之往复赞叹也哉!</p><p style="line-height:1.5em">　　民国二十二年十月一日</p><p style="line-height:1.5em">　　闽侯林翔敬撰</p><p style="line-height:1.5em">　　大佛顶首楞严经讲义序</p><p style="line-height:1.5em">　　夫佛法首重实证,非实证无以契真常。因一切众生,皆有妄心,念念分别,皆不相应。盖妙理空寂,从本以来,离言说相,离名字相,离心缘相,乃离念境界,唯证相应故。经云:‘言妄显诸真,妄真同二妄’,即此义也。然众生之欲契入实相,必先假名言,以为助缘;此世尊所以苦口婆心,广说法要,冀众生因指见月,得心自在,而入三昧也。综观一代时教,闸明从凡至圣,而事理并重者,莫逾首楞严经。此经以阿难尊者误堕淫室,恨无始来,一向多闻,未全道力,殷勤启请,十方如来,得成菩提,妙奢摩他、三摩、禅那,最初方便。于是世尊,敷演洪文十卷,由性而相,由显而密,由解而行,由行而证,彻终彻始,广度有情。</p><p style="line-height:1.5em">　　圆瑛法师者,今佛门之龙象也。慧性天生,辩才无碍,宏施法雨,中外咸沾,著作行世,十有余种。十二年前,曾撰楞严纲要一书,明灯普照,广被遐迩。迨年六十八,始行注释此经,以四十余年之钻研,究厥精微,编成讲义,大愿既偿,嘱为之序。窃念学佛信众,苟无南针,而欲深入经藏,譬靡管而窥大,弃蠡以测海,求能了解妙理,诚恐北辙南辕!</p><p style="line-height:1.5em">　　法师为当代大德,了知学人心理,以平淡言辞,演释甚深经义,方便善巧,尤能契合时机;而勘校经文,正其错简,巨眼如烛,有裨来学。经中破处之文有‘尔时世尊在大众中,舒金色臂,摩阿难顶,告示阿难及大众:有三摩提,名大佛顶,首楞严王,具足万行,十方如来,一门超出,妙庄严路’一段,横隔其间,或因前人录刊倒置,致与前后文不相接续,法师指示此段应在请法之后,则问答相应,怡然理顺矣。抑其敷弘正道,诠行布不碍圆融;显示真常,离二边而趋空寂。正犹增辉于太阳,助深于巨壑,法施功德,沾溉靡穷,无缘慈悲,同无量矣!</p><p style="line-height:1.5em">　　辛卯孟春之望&nbsp;菩萨戒优婆塞&nbsp;王学仁谨序于香港</p><p style="line-height:1.5em">　　自序</p><p style="line-height:1.5em">　　夫群生莫不有心,而真心难悟;修行莫不有定,而性定难明;指真心,而示性定者,其唯首楞严经欤!何谓真心?即众生所具,不生灭之根性,名为如来藏,个个圆成。何谓性定?即自性天真,不动摇之定体,号曰首楞严,人人具足。良由众生,迷真起妄,认识为心,则本有真心,不能解悟,天然性定,无从修证。故如来首告阿难云:‘一切众生,从无始来,生死相续,皆由不知常住真心,性净明体,用诸妄想;此想不真,故有轮转。’是知识心,乃大定之冤贼,菩提非此心所得成;根性为圆通之正因,楞严实自性之本具。故阿难请示成佛大定,如来即为破识显根:破识心五种胜善功能,犹属生死妄想,令人决定舍之;显根性,一精元明心体,以为涅槃妙门,令人决定用之。则欲令舍识用根,为修楞严要旨也明矣!当知爱欲为禅定之障,故以多闻误堕为缘,发起大众;识心乃生死之根,故以见相发心为诘,探悉病源。由是备破三迷,极显一性,三重破识,全破其妄,十番显见,极显其真。向六根而指见性,令亲验乎不动之本真;会四科而示藏心,令自明常住之自体。复融七大,圆满十虚。阿难知心精之遍圆,赞大定之希有,讵非悟真心,而明性定耶?但倒想虽销,细惑未尽,迨满慈究三种生续之因,而如来答一念觉明为咎;复极于五大圆融,三藏备显,离一切相,即一切法,离即离非,是即非即,然后知彻法底源之定体,本自圆成,究竟坚固之楞严,非由造作,所谓奢摩他,微密观照,发尽无余矣;回视强制识心之定,何啻天渊哉!然而定虽本有,未经如来明示,何由开解照了,自性天然本定?兹闻破识显根之教,初则真妄,决择分明;乃至普融圣凡十界,疑惑销除,心悟实相,知定体无亏,天然本妙,近具根中,远该万法。无如根结未开,大用不发,故当机喻如天王,赐与华屋,虽获大宅,要因门入;此即大开图解之后,继请圆修,求佛不舍大悲,令获如来,无余涅槃,本发心路。佛告云:‘汝等决定,发菩提心,于佛如来,妙三摩提,不生疲倦,应当先明,发觉初心,二决定义。’一、决定以因同果,旋妄还觉,得令五浊澄清。二、决定从根解结,舍劣取胜,但向一门深入;不了根性真常,击钟验其不灭。别索结元所在,现佛证其无他,绾巾示结,六解一亡;冥授选根,耳门独妙,深入如来藏性,备发圆通大用,所谓‘如幻三摩提,弹指超无学’矣!至若清净明诲,四重律仪,建立道场,五会神咒,但是圆通加行,岂有异门者哉!由是修门既启,历位宜明,先示染缘起,而成十二类生;广明净缘起,上历六十圣位。束三渐为干慧;开初住为十信;十住:生佛家而为佛子;十行:广六度而作佛事;十回向:回佛事而向佛心;四加行:泯心佛而灭数量;十地:依中道而趣佛果;等觉:齐佛际而破生相;方尽妙觉,成无上道,圆满菩提,归无所得。所谓禅那修证圣位,但明其复还本体,出其本有家珍,非从外得也。阿难请定,列举三名,因不知佛定总名,但将平日,所闻三定别名,加一妙字以问曰:‘妙奢摩他、三摩、禅那,最初方便。’如来一闻,使知阿难不悉佛定总名。故先答云:‘有三摩提,名大佛顶首楞严王,具足万行;十方如来,一门超出,妙庄严路,汝今谛听。’阿难顶礼,伏受慈旨。此文横隔在第一番破处文中,前后文意,全无接续。今为审定,当在请定愿闻之后,初示佛定总名,令知诸佛,修因克果,然后再逐答三名。初三卷半之文,即二说奢摩他路,令悟密因,大开圆解。第一卷七处被破之后,文云:‘惟愿世尊,大悲哀愍,开示我等,奢摩他路。’次三卷零之文,即三说三摩修法,令向耳根,一门深入。第四卷喻屋求门之后,文云:‘汝等决定,发菩提心,于佛如来,妙三摩提,不生疲倦。’后半卷多之文,即四说禅那证位,令住圆定,直趣菩提。第八卷如来结答五名之后,文云:‘顿悟禅那,修证圣位,增上妙理,心虑虚凝。’一经问答,界线层次分明,具示妙定始终,如指诸掌。八卷中后半以去,复谈七趣,无非情想之升沈,判决邪正,以警淹留,是欲以戒助定而已。详示五魔,佥由三昧以招致,叮咛觉悟,以护堕落,是欲以慧助定而已。重明五阴,同是妄想成就,因果浅深,灭除顿渐,是以戒慧助定而已。斯经从始暨终,问定三,说定三,助定三,成就首楞严王三昧,为终实教意,圆顿法门。从上疏解,不一而足,可作南针,又何须重为注释?缘余年二十四,听讲斯经,愧学识之浅陋,感注疏之繁多,用心过度,致患血疾。乃于佛前发愿,仰叩慈光冥护,顿令恶疾速愈,更求得悟,寂常心性,真实圆通,宏扬是经,著述讲义,用报佛恩,藉酬私愿。越日,见有化人,状如老媪者,来示余曰:‘云不要紧!以白杜鹃花炖冰糖,服之可愈。’言讫回首,媪即不见,心窃异之。遂依言购服,三次血止。于是信愿益坚,精心研究,竟达十载,于经中疑义深奥难解之处,遂一一书条,贴于壁上,逐条静坐参究,既明白一条,即扯一条,如是者八年之久,一房疑义,扯尽无余。所著经论讲义,已出版流通者,十有余种,惟此经讲义,迟迟著述者,何也?以楞严妙义,丰富深藏,每讲一次,则有一次发明,多究一番,自有一番进步,意欲掩关,专著是疏,机缘未凑,致延时日。迨年六十有八,深感老病之躯,风前残烛,若不速偿斯愿,恐悔莫及。遂于圆明讲堂,创办愣严专宗学院,有欲造就僧才,续宏大教,谨择四月八日,开演斯经,日更躬亲授课,余时編著讲义,每夜辄至三更乃止。如是者久,辛劳过度,旋至次年二月初四,正讲演时,忽患中风之病,由徒明旸,急扶下座,入室遂已不省人事,经时七日始得转机。幸有良医黄钟、郑葆湜二医师诊治,方告安然。至七十二岁,复思楞严著述未竣,大愿莫偿,于是乐慧斌居士劝余曰:‘从容編著,既有善愿,必获成功。’于七十四岁夏告完,计二十四卷,装成五册,聊据管窥之见,以论性天;但凭蠡测之才,而探义海,质之深入楞严三昧者,未免要施当头一棒也。</p><p style="line-height:1.5em">　　佛历二千九百七十八年仲夏&nbsp;圆瑛弘悟&nbsp;序于上海圆明讲堂</p><p style="line-height:1.5em">　　大佛顶如来密因修证了义诸菩萨万行首楞严经讲义</p><p style="line-height:1.5em">　　福州鼓山涌泉禅寺圆瑛弘悟著受法弟子明旸日新敬校</p><p style="line-height:1.5em">　　今解此经,谨遵贤首十门解释。考诸贤宗诸疏,而十门次序名目,亦不尽同,或具足十门,或略取数门,皆先述一经大意,乃以总释名题,别解文义,两门列后。今则略为变更,提总释名题为第一,先释经题,继述纲要,后解经文,俾阅疏者,一开卷便知题中义理;闻经亦复如是,第一日即可听讲经题,此固一时之权变耳。以后科目,以天干地支标之,令易记忆,而便寻讨。即分为十:</p><p style="line-height:1.5em">　　甲初&nbsp;总释名题&nbsp;二&nbsp;起教因缘&nbsp;三&nbsp;藏乘摄属&nbsp;四&nbsp;义理浅深&nbsp;五&nbsp;能诠教体六&nbsp;所被机宜&nbsp;七&nbsp;宗趣通别&nbsp;八&nbsp;说时前后&nbsp;九&nbsp;历明传译&nbsp;十&nbsp;别解文义</p><p style="line-height:1.5em">　　今初总释名题</p><p style="line-height:1.5em">　　大佛顶,如来密因,修证了义,诸菩萨万行,首楞严经。</p><p style="line-height:1.5em">　　题为全经之总,经乃一题之别;全经要义,萃于一题,欲识经中别义,须解法题总纲。凡释题者,当知经家,既以题目冠列经前,而释题者,自应据经而取其义。如密因、了义等,即当说是何等法,经中何文即是,未可儱侗拈弄,而与经文毫不相涉。若陡事论量文体,不依解释文体,安能令文义双畅乎?此题,乃佛自命五名中,结集者,拣择重要,略取十九字,合成一题。前三字,分取第一题;中八字,全取第三题;后八字,分取第五题。名异诸经,故谓之别题。经之一字,凡是经藏,诸部同名为经,故谓之通题。今先约别题,依古判定,后合通别,逐句分释:</p><p style="line-height:1.5em">　　一切诸经,别名无量,按古德所判,不出七种立题:以人、法、喻三字,单字三种,双字三种,具足一种。一单人:如《佛说阿弥陀》;二单法:如《大涅槃》;三单喻:如《梵网》;四人、法:如《地藏菩萨本愿》,五人、喻:如《如来师子吼》;六法、喻:如《妙法莲华》:七人、法、喻:如《大方广佛华严》。此经以人、法为题。如来是果人,菩萨是因人,密因是理法,了义是教法,万行是行法,首楞严是果法:故以人、法为题,亦可略兼于喻。以佛顶二字,非举相似之物,比类发明,乃举直称法体之佛顶,以表胜妙,故曰略兼于喻。此依古判定,下逐句分释:</p><p style="line-height:1.5em">　　大佛顶三字,为能赞能表,下之四法,为所赞所表。大者,称赞之词,赞下四法,犹言大矣哉是经也!则知密因为大因,得成菩提故;了义为大义,称实理说故;万行为大行,如实修行故;楞严为大定,王三昧故:具此诸大,是为大经。首标大者,意令受持是经者,当依大教解大理;称大理起大行;满大行证大果,故以赞之。佛顶表显之义。佛顶,则佛肉髻相上,无见顶相也,乃三十二相之第一相。肉髻在青螺绀发正中,周围红色,状如春山吐日。佛初生时,岚毗尼林神,为佛乳母,棒持谛观,不见其顶;又佛成道后,游化波罗奈国,东方应持菩萨,欲穷佛顶,上历恒沙佛土,终不能见。此不属于有,而能放光化佛,又不属于无,双离有无,是之谓妙;表下四法,犹言妙矣哉是教也!则知密因为妙因,因心果觉,二不别故;了义为妙义,一门深入,六根清净故;万行为妙行,称真如理,中中流入故;楞严为妙定,自性本具不假修成故;具此诸妙,是谓妙法。表以佛顶者,意令受持是经者,当依发妙耳门之妙教,悟如来藏性之妙理;从妙理起妙行;满妙行证妙果即妙觉极果,圆满菩提,归无所得。故以表之。结集者,取此三字,冠于经题之首,令知所赞所表,必非权渐教也。</p><p style="line-height:1.5em">　　如来密因:如来,是诸佛通号。佛有十号,如来为第一号,乃仿同先德号;以佛佛道同,后佛如先佛之再来,故曰如来,此约普通解释。今按本经,终实教意,如为本觉,来为始觉。依本觉,不生灭之理性,起始觉,回光返照之观智,依妙智证妙理,始觉与本觉合一,名究竟觉,方成佛道,方称如来。更约三身释之:身者,积聚之义。一、法身如来:梵语毗卢遮那,华言遍一切处,此积聚理法以为身;真如妙理,犹若虚空,遍一切处。经云:‘常住妙明,不动周圆。求于去来,迷悟生死,了无所得。’即法身义。二、报身如来:梵语卢舍那,华言净满,此积聚智慧以为身;诸惑皆净,智慧圆满。经云:‘明极即如来,’即报身义。三、应身如来:千百亿化身,随机应现,此积聚机缘以为身;如有可度机缘,即现八相成道。经云:‘自觉已圆,能觉他者,如来应世。’即应身义。今连下密因二字,当属报、应二身如来。</p><p style="line-height:1.5em">　　密因,拣非事相修行,显因可见者。而曰如来密因,即是十方如来,得成果觉,所依之因心;亦即一切众生,所具之根性,为菩提涅槃,本元清净之体;可为修证果觉之因地心。十方如来,皆依此不生不灭为本修因,然后圆成果地修证;众生人人本具,迷而不觉,未能依之修证,故诣之密。又,此不特是因性,亦即是果性。以如来虽证极果,不离正因,所谓因该果海,果彻因源也。问:‘既即果性,何复名因?’答:‘须见此不生不灭之根性后,方是究竟果觉之因,更须依此圆湛不生灭性,成为因地心,称性起修,始获究竟果觉,即此一性,而能通因彻果,故如来破识显根,即显此密因也。’</p><p style="line-height:1.5em">　　又,密因二字,遣五种人过。密之一字,遣凡夫、外道、权教、小乘四种人过。以彼不达,密具不生灭之根性,即是成佛真因,反认意识为心,错乱修习,尘劫劬劳,终无实果。第一卷文云:‘诸修行人,不能得成无上菩提,乃至别成声闻缘觉,及成外道,诸天魔王,及魔眷属,皆由不知二种根本,错乱修习,犹如煮沙,欲成嘉馔,纵经尘劫,终不能得。佛欲令人舍妄本,而依真本也。因之一字,遣利根狂慧人过。以彼未明所具不生灭之根性,但是正因佛性,须假了、缘二因,正因方显。遂乃自恃天真,本来是佛,顿捐修证,不依方便进修,终无得证。如矿虽是金,不假锻炼,终久是矿,不能成金。</p><p style="line-height:1.5em">　　然此密因,即二种根本中真本。经云:‘无始菩提涅槃,元清净体,则汝今者,识精元明,能生诸缘,缘所遗者。’众生在迷,非失说失,实则人人本具,所应取为本修因者。十方如来,得成菩提,靡不依此因心,而成果觉。此之密因,即是寂常心性,奢摩他体;十番显见,显此密因,非惟近具根中,实则远该万法。会四科惟是本真,融七大无非藏性,明三种生续之因,示五大圆融之故,全彰三藏,不离一心;如来密因之旨,显发无遗矣。题中此一句,经中占三卷半之文,即答阿难所请三名中,妙奢摩他。第一卷阿难求示真心,文云:‘开示我等,奢摩他路。’此三如来臧性,即自性本定,而能开解照了于此者,即奢摩他微密观照也。</p><p style="line-height:1.5em">　　修证了义:即称密因,所起之修证也。由阿难闻佛极显密因,天然本具,顿悟藏性,圆满周遍,喻如天王,赐与华屋,求门而入。而如来为答三摩提,妙修行路,分门以定二义:一、决定以因同果,澄浊顿入涅槃义。二、决定从根解结,脱缠顿证圆通义。击钟,验闻性真常不灭;现佛,证涅槃生死无他;绾巾,以示结解伦次;冥授,以选此方本根。盖必一门深入,逆彼无始,织妄业流,解六结而越三空,方为了义之修;获二胜而发三用,方为了义之证。</p><p style="line-height:1.5em">　　了义复含二意,与通常之解不同:一、用根不用识;用识,则以生灭心,为本修因,而求佛乘,不生不灭,无有是处。经云:‘诸修行人,不能得成无上菩提,乃至别成声闻缘觉’等,故非了义。用根,则依不生灭,圆湛性成,然后圆成,果地修证。经云:‘若弃生灭,守于真常,常光现前,根尘识心,应时销落,乃至‘云何不成,无上知觉’,故为了义。又特选耳根圆通,文殊白佛言:‘佛出娑婆界,此方真教体,清净在音闻,欲取三摩提,实以闻中入。’更是了义中之了义耳。以其超诸圣而独妙,为三世之通轨。经中佛告富楼那云:‘如来今日,普为此会,宣胜义中,真胜义性。令汝会中,定性声闻,及诸一切,未得二空,回向上乘,阿罗汉等,皆获一乘,寂灭场地,真阿练若,正修行处。’当知胜义,即修证之了义,耳根圆通,乃了义中真了义耳。</p><p style="line-height:1.5em">　　二、称性不著相。著相之修,为事相之染修,著相之证,为新成之实证,未悟圆理,均非了义。称性之修,乃从闻、思、修,入三摩地,如幻闻熏闻修,金刚三昧,但向一门深入,而得六根解脱,修则无修;称性之证,生灭既灭,寂灭现前,乃发现其本有家珍,证亦无证;‘此是微尘佛,一路涅槃门。’方为了义。至若道场定慧,神咒利益,无非修证圆通加行,亦即了义也。题中此一句,经中占三卷半之文,即答阿难所请三名中妙三摩之问。第四卷佛云:‘汝等决定发菩提心,于佛如来,妙三摩提,不生疲倦,应当先明发觉初心,二决定义。’决定义,亦即了义。依此了义,修证自性本定,得耳根圆通,所谓‘如幻三摩提,弹指超无学’,而修证了义之旨,吏无余蕴矣。</p><p style="line-height:1.5em">　　诸菩萨万行:菩萨,梵认具云菩提萨埵,此方人有好略之习惯,简称菩萨。菩提译云觉,萨埵译云有情,乃大道心众生之称。今作三义释之:一、已经觉悟我、法二空之有情;二、能觉法界,无量诸有情;三、智悲并运,自他两利,运智,上求佛觉以自利;运悲,下度有情以利他。修诸波罗密,乃如来道前之号,自觉觉他,以求大圆满觉。而言诸者,通指五十五位也。</p><p style="line-height:1.5em">　　万行,即称圆通体,所起之无作妙行也。如观世音菩萨,三十二应,十四无畏,四不思议,双蹑前奢摩他,即定之慧;三摩,即慧之定;定慧圆融,中中流入萨婆若海。如十信,全根力而植佛种;十住,生佛家而为佛子;十行,广六度而行佛事;十回向,回佛事而向佛心;四加行,泯心佛而灭数量;十地,契真如而覆涅槃;等觉,齐佛际而破生相。其行应有无量,今言万者,但明其多,非局定数也。要之,此行根柢于三如来藏性,归极于四无碍法界,请详十行,后五行自知。问:‘五十五位诸菩萨,应是证位,今以位为行,岂不屈证为修耶?’答:‘诸位正是因行未满,深入真修之行位也。不是极果之位,若是修终,只有佛位。’</p><p style="line-height:1.5em">　　问:‘此位为行则圆通了义之修,应不具万行。’答:‘理具而非事造也。虽圆融胜解,念念具足诸度,以初心贵在精专,但反闻自性,不兼万行,故但称了义。’问:‘了义之证,不摄诸位耶?’答:‘此有二义:一、但证圆通体,初发二胜用,是故不摄;二、圆人所修,一证一切证,一位即摄一切位,初心、究竟,二不别故。’</p><p style="line-height:1.5em">　　又前言修证,推重圆通,此分阶级,对治狂慧,令知理虽顿悟,乘悟并销;事非顿除,因次第尽;究竟圆融不碍行布,行布不碍圆融。题中此一句,经中占半卷之文,即答阿难所请三名中妙禅那之问。第八卷结经名后,阿难兼闻此经,了义名目,顿悟禅那,修证圣位,显是住持自性本定,入于如来妙庄严海,圆满菩提,蹄无所得。安定经文,问答相应,已尽正说全经,历收大定别目,故结经名,至七趣五魔,五阴妄想,自是经外余意,别详初心紧要,以戒慧助定而已。</p><p style="line-height:1.5em">　　首楞严者,大定之总名也。圆含妙奢摩他、三摩、禅那三种别名,而成一定全体,迥不同于常途,工夫引起之定,亦不同于起心对境之定,此自性定耳。《涅槃经》佛自释首楞严为‘一切事究竟坚固\’。而古德即明其为彻法底源,无动无坏。经中自显见起,至四卷半,圆彰藏性止,极明一切事,究竟坚固之理;会四科即性常住,融七大,即性周遍,即所谓彻法底源,无动无坏也。</p><p style="line-height:1.5em">　　今释此定,二义料拣:一、此是圆定:不但独取自心不动,乃统万法,悉皆本来不动,为一定体。即所谓‘日月经天而不动,江河竞注而不流’,故称为圆。经云:‘常住妙明,不动周圆。’不然,何以为一切事,究竞坚固之定哉!据此凡不兼万有,独制一心者,皆非圆定也。二、此是妙定:正以性本自具,大然不动,不假修成,纵在迷位,其体如故,即所谓‘长安虽闹,我国安然。’故称为妙。经中飞光亲验,双离动静,不然,何以为彻法底源,无动无坏之定哉!据此凡不即性,而别取工夫者,皆非妙定也。</p><p style="line-height:1.5em">　　合此圆妙二义,故为首楞严王三昧。自发解起行,直至历位成佛,从始洎终,中间永无诸委曲相,亦无出退,非常途之定,有入、住、出。入之则有,出之则无,在定纵经多劫,必以静而碍动;出定略涉须臾,必以动而碍静,皆非圆妙大定也。此经前自请定,后至结名,乃为正说。经中前半全谈藏性,所以开发圆通;后半全说圆通,所以修证藏性,始终不出一定耳。当知三定,不出三因佛性。奢摩他,全收四卷半前,所显正因佛性,略兼了因为定体;了因慧心开发,当机承教解悟,朗然照体现前,即此照体,为了因佛性,名著摩他微密观照。然解从性发,乃即定之慧也。三摩,亦取所显正因佛性,略兼缘因为定体;缘因善心开发,选根直入,从闻、思、修人三摩地,乃为出世善法,即缘因佛性,然行依解起,乃即慧之定也。</p><p style="line-height:1.5em">　　禅那,全取正因佛性,双兼了缘二因为定体;寂照双行,不浮不沈,不昏不散,即定慧均等;中中流入,妙庄严果海也。今合三定别名,成一大定总名;复摄大定总别,为一全部经题,共十九字,是别题,属所诠之法。</p><p style="line-height:1.5em">　　经之一字是通题,为能诠之文,即诠上四种实法。梵语修多罗,华言契经。上契诸佛所说之理,下契众生可度之机。又此方圣教称经,今译契经,显是西域圣教,具贯、摄、常、法四义。贯、则贯串所应知之义,令不散失故;摄、则摄受所应度之机,令得解脱故;常、则尽未来际,万古不能易其说;法、则极十方界,众生所应遵其轨。此经亦具四义:贯串妙奢摩他、三摩、禅那,所应知之义,摄受亲因,度脱阿难,及性比丘尼,得菩提心,入遍知海,常、法二义,如圆通法门‘过去诸如来,斯门已成就,现在诸菩萨,今各入圆明;未来修学人,当依如是法。’十方三世,共遵不易,岂非法、常义耶?余义避繁不录。卷第一,古来经书,多取轴之制度,舒之可能读诵,卷之以便供奉,后人易制,未易其名,故仍称卷。而第一者,数之始也,十卷玄文,次序居首。一总释名题竟。</p><p style="line-height:1.5em">　　甲二&nbsp;起教因缘</p><p style="line-height:1.5em">　　法不孤起,起必有由。世间诸事,尚有因像,况无上佛法,岂无因缘耶?今明佛法因缘,有总、有别。总约一代时教,四十九年,或说大乘,或说小乘,或说顿教,或说渐教,无非显理度生,所显之理,即佛知见,众生等有,迷不自知,佛则乘机应世,为其开示,令得悟入。《法华经》云:‘如来为一大事因缘故。出现于世。\’可见如来出世,即是一段度生之大因缘也。</p><p style="line-height:1.5em">　　一、为开众生佛之知见,使得清净故,出现于世。佛知见,乃众生六根中,所具见、闻、觉、知之性。此性即是佛性,人人本具,无奈埋没于尘劳烦恼,垢染心中,虽有若无,几如宅中宝藏;佛为开其本有家珍,使得离垢清净故。</p><p style="line-height:1.5em">　　二、为欲示众生佛之知见故,出现于世。佛之知见,众生咸认惟佛独有,而众生无分,不知人人皆有,故佛为指示,寻常日用中,眼根见色,耳根闻声,乃至意根知法,一一无非佛之知见。知见二字,包括六根中性,六性只是一性,故临济祖师云:‘有一无位真人,在汝诸人六根门头,放光动地’是也。</p><p style="line-height:1.5em">　　三、欲令众生悟佛知见故,出现于世。既经如来开示,而众生自当依教观心,依理起行,但肯回光返照,照顾二六时中,见色、闻声,乃至知法,毕竟是谁?照到日久月深,自有豁然贯通,悟明本来是佛时节,方信圣凡不二,生佛平等。</p><p style="line-height:1.5em">　　四、欲令众生,入佛知见故,出现于世。众生心光外泄,则名为出;若肯时时反观内照,照到一心本源,则名为入;入无所入,即始觉智,照本觉理,照到惑净智满,转八识成四智,是为入佛知见道故。此为如来出世一大事因缘,亦为诸教总因缘也。</p><p style="line-height:1.5em">　　别约本经因缘,交光法师开有十种,今则惟六:一、恃多闻忽定力;二、警狂慧护邪思;三、指真心显根性;四、示性定劝实证;五、销倒想除细惑;六、明二门利今后。</p><p style="line-height:1.5em">　　一、恃多闻忽定力:大凡利根之士,好务多闻,不勤定力,于闻、思、修,偏重闻慧,少及思、修,如人说食,终不能饱。故以阿难多闻,误堕淫室发起大教。观阿难归佛所,顶礼悲泣,自述‘恨无始来,一向多闻,未全道力’即定力,故殷勤启请,十方如来所修,得成菩提之大定;足见多闻无功,不逮修习。后责阿难‘汝虽历劫,忆持如来,秘密妙严,不如一日修无漏业,远离世间,憎爱二苦。’又偈云:‘将闻持佛佛,何不自闻闻?’佛为恃多闻忽定力,故说此经。</p><p style="line-height:1.5em">　　二、警狂慧护邪思:世有大心凡夫,见理高妙,自恃天真,顿捐修证,玩留恶习,了不依佛方便之门,屈于欲魔,无力敌苦。如阿难为摩登伽邪咒所摄,心虽明了,力不自由,赖遇佛顶神咒,方得解脱。故自述见相发心,以佛相好,非欲爱所生为念,意显淫爱,为定门之冤贼;大定,为破欲之将军。偈云:‘欲漏不先除,畜闻成过误。’佛为警狂慧护邪思,故说此经。</p><p style="line-height:1.5em">　　三、指真心显根性:一切众生,多皆错认肉团之心为心。此心在色身之内,状如倒挂莲花,是假非真,全无作用。人闻此言,必定诤辩不休,曰:‘此心能知,又能思虑、分别,何以而说全无作用?’当知此人,先认肉团心为真心,是一错也;今竟认妄想心之功能,当作肉团心之功能,又一错也。但肉团非真心易破,若说此心有作用,其心存在,应当皆有作用,何以其人方死,其心仍在,即不能思虑分别,即此可证非真。而妄想非真心难破,因众生迷执既深,迷根难拔,又非独泛泛凡夫如是,即权教、小乘,亦皆认识为心。故阿难请说诸佛所修大定,佛即首告之曰:‘一切众生,从无始来,不知常住真心,性净明体,用诸妄想,此想不真,故有轮转。’由是乃有二次征心,三番破识,十番显见,佛意欲修大定,须以真心为本修因,显真心,即大定之全体也。故应加征问,看阿难是否错认。</p><p style="line-height:1.5em">　　佛问阿难:‘当初发心,于我法中,见何胜相,顿舍世间,深重恩爱?’阿难答言:‘由目观见,如来胜相,心生爱乐,故我发心,愿舍生死。’佛即征云:‘唯心与目,今何所在?’此乃第一次征心。文似心目双征,佛意但是征心,目不过带言而已。如是阿难。历计七处,如来一一斥其咸非。此即三番破识中,首破妄识无处。有人指此文,为七处征心者,非也。征是征诘,经中如来只有二次征心。因阿难七计被破,不知心在之处,如来则直指真心,欲令阿难当下领悟,遂举手擎拳,且看阿难如何理会;此即同宗门玄示玄提,不落言语文字。如来因恐阿难,钝根不契,故加审问。‘汝今见不?’阿难答言:‘见。\’又问:‘汝何所见?’答言:‘我见如来,举臂屈指,为光明拳,耀我心目。’又问:‘汝将谁见?’答言:‘我与大众,同将眼见。’佛遂征云:‘汝目可见,以何为心,当我拳耀?’此即第二次征心。</p><p style="line-height:1.5em">　　阿难言:‘如来现今征心所在,而我以心,推穷寻逐,即能推者,我将为心。’此则分明认妄识为真心。佛言:‘咄!阿难,此非汝心。’此即三番破识中,第二番破妄讥非心。阿难白佛:‘此非我心,当名何等?’佛则告云:‘此是前尘虚妄相想,惑汝真性。’阿难闻佛。发明妄识非心,以为离此觉知,更无所有,遂生惊怖。佛以此心,离尘无体为答,令阿难自己勘验,若离尘有体,即真汝心,若离尘无体,斯则前尘分别影事。此即三番破识中,第三番破妄识无体,不特肉团无有作用,不是真心,即使妄想善能分别,亦非真心。又不特此心,三毒诸恶,思想当除,乃至五种胜善功能,亦复不取。</p><p style="line-height:1.5em">　　意识五种胜善功能,皆本经历述:一、见佛相好,常自思惟,此相非是欲爱所生;二、闻佛声教,忆持如来,秘密妙严,恒不忘失;三、闻法领解,悟妙明心,元所圆满,常住心地;四、止散入寂,纵灭一切,见、闻、觉、知,内守幽闲;五、界外取证,得灭尽定,受、想不行,成阿罗汉。此五种皆是意识,胜善功能,人所难舍。本经欲修佛定,务将意识铲除,以此心非菩提因故。</p><p style="line-height:1.5em">　　经中佛判真、妄二本,告阿难言:‘诸修行人,不能得成无上菩提,乃至别成声闻缘觉,及成外道,诸天魔王,及魔眷属,皆由不知二种根本,错乱修习;犹如煮沙,欲成嘉馔,纵经尘劫,终不能得。一者,无始生死根本:则汝今者,用攀缘心即意识,为自性者;二者,无始菩提涅槃,元清净体:则汝今者,识精元明即根性,能生诸缘,缘所遗者。’只因众生,遗真认妄,执妄为真,多依妄本而修,现前虽成九次第定,终无实果。第一卷三番破识,破尽无余,阿难方肯舍妄求真,求示寂常心性,惟愿如来,发妙明心即根性真本,开我道眼求开圆解,以后十番显见,即指根性为真心。古德云:‘显见即所以显心者\’是也。</p><p style="line-height:1.5em">　　先则十番,极显其真:一、显见是心;二、显见不动;三、显见不灭;四、显见不失,五、显见无还;六、显见不杂;七、显见无碍;八、显见不分;九、显见超情;十、显见离见。后则二见,略破其妄非同破识根本全妄。阿难既求示真心,如来不得不与指出,若向众生分上,指出纯真无妄之心,绝对无可指,故只得先带妄显真,后再与剖妄出真。交光法师,喻明此理甚妙:‘阿难认识为心,如愚人执石为玉,不肯放弃,佛为带妄显真,指见是心,如指璞说玉,璞虽是玉,尚有石皮未破,其玉不纯,故又为破同分、别业二种妄见,如剖璞出玉,光莹焕发矣。’佛为指真心显根性即如来密因,故说此经。</p><p style="line-height:1.5em">　　四、示性定劝实证:凡夫、外道、小乘、权宗,其所修行,各皆有定,而悉无究竟者。何也?以其徒慕真修,不谙真本,全用识心,错乱修习。如经云:‘纵灭一切见、闻、觉、知,内守幽闲,犹为法尘,分别影事。’斯则诸凡夫天,乐修禅而未决择者,所修八定、宁能出此境界?又云:‘分别都无,非色非空,拘舍离等,昧为冥谛。’则知一切外道,所修之定,亦同用缘影之心。又云:‘一切世间,诸修行人,现前虽成九次第定,不得漏尽,成阿罗汉,皆由执此生死妄想,误为真实。’是知,诸小乘人,所用之心,亦非真实心。又如来咄破识心之后,阿难云:‘若此发明,不是心者,我乃无心,同诸土木。兼此大众,无不疑惑!’大众应摄权教菩萨,以始教权乘,全取第六识,作我、法二空观,其所修之定,有入定、住定、出定,亦非究竟坚固之性定。</p><p style="line-height:1.5em">　　如上所述,终无实果,凡、外定销,或降德贬堕,散入诸趣;或从无想外道天,因谤三宝,直入地狱;小虽不堕,了无进境;权虽略进,亦不远到。推其病源,皆由以生灭心,为本修因,不能发明不生灭性也。经中阿难请定,如来首先三番破识者,即是决定,令舍生灭识心,撤去大定之障碍,后乃广显见性,不生灭、不动摇,决定令悟自性本定,依真常根性,成因地心,然后圆成,果地修证。四卷末云:‘若弃生灭,守于真常,常光现前,根、尘、识心,应念销落。’乃至\‘云何不成无上知觉?’五卷偈云:‘如幻三摩提,弹指超无学。’此皆指示凡、外、权、小,令修真常性定,得证真实圆通也。</p><p style="line-height:1.5em">　　六卷文殊承命选择,偈答如来云:‘此方真教体,清净在音闻,欲取三摩提,实以闻中入。’又云:‘此是微尘佛,一路涅槃门。’乃至结云:‘但以此根耳根修,圆通超余者,真实心如是。以上诸文,皆是曲开巧修之门,指示性定,第八卷如来详列历证之位,皆欲导其深入,抵于实果而后已。佛为示性定、劝实证,故说此经。</p><p style="line-height:1.5em">　　五、销倒想除细惑:良以众生,元明失照,妄识纷乱,或迷心在身内;或认法居心外;或固执因缘,而系缚权宗;或谬执自然,而驰骋外计;皆为倒想,足障真修。斯经第九番显见超情,正遣因缘、自然,二种妄情计执。约如来藏不变义,以破因缘;约如来藏随缘义,以破自然;会四科一一本如来藏,妙真如性,双非因缘、自然;融七大文中,一一责为世间无知,惑为因缘、自然;皆是识心分别计度,但有言说,都无实义:此皆销倒想之文也。</p><p style="line-height:1.5em">　　但倒想先销,细惑未尽,虽信诸法唯心,未彻唯心之本源;固知五大圆融,未了圆融之深故,仍能障乎性定。是故阿难希更审除,早登妙觉,由是满慈蹑前以质二疑:一、疑万法生续之因,问云:‘若复世间,一切根、尘、阴、处、界等,皆如来藏,清净本然。云何忽生山、河、大地,诸有为相,次第迁流,终而复始。’二、疑五大圆融之故,问云:‘又如来说:“地、水、火、风,本性圆融,周遍法界,湛然常住。”世尊!若地性遍,云何容水?水性周遍,火则不生,复云何明。水、火二性。俱遍虚空,不相陵灭;世尊!地性障碍,空性虚通,云何二俱周遍法界?而我不知,是义攸往。’此二均属细惑。</p><p style="line-height:1.5em">　　如来逐答,以释二疑。先说不空藏,以示万法生续之因:因于性觉必明,妄为明觉,以为其咎,由是三细俄兴,六粗竞作,故有世界、众生、业果三种,始而忽生,终而相续;犹如捏目,乱华发生。后说空不空藏,以示五大圆融之故,喻明性相无碍。文云:‘譬如虚空,体非真相,而不拒彼诸相发挥,五大一一相妄性真,亦复如是。’相妄,本无生灭,不倾夺则诸碍何成?性真,先非水火,能合融则万用齐妙。些二即是审除。</p><p style="line-height:1.5em">　　至满慈索妄因而拟进修,佛答妄元无因,譬如演若达多,迷头认影,狂怖妄出,岂有因缘;忽然狂歇,头非外得,纵未歇狂,亦何遗失?乃至三缘断故,三因不生,则汝心中,演若达多,狂性自歇,歇即菩提;胜净明心,本周法界。阿难蹑佛语复执因缘,如来叠拂深情,本然非本然,和合非和合,合然俱离,离合俱非,此句方名,无戏论法。种种委细详示,方得疑惑销除,心悟实相:佛为销倒想除细惑,故说此经。</p><p style="line-height:1.5em">　　六、明二门利今后:惟有圆实教家,方能二门双具。一、平等门:一心万法,本原无差,平等一相,心为大总相法门体,世出世间,凡、圣;染、净;依、正;因、果,无不从心建立,以心为体,离心无有一法可得。即如经中所云:‘诸法所生,唯心所现,一切因果,世界微尘,因心成体。’心法虽有二名,其实一体一相,平等无差;如依金作器,器器皆金,器虽成多,金原是一,离金则无器可得;心生万法,法法唯心,亦复如是,惟有一真是实,诸妄本空,所有凡、圣;染、净;依、正;因、果,一切差别之相,了不可得。此即圆实家,‘知真本有,达妄本空’,非同拨无因果之邪见。二、方便门:于诸法中,分真、分妄;许破、许显,乃有迷、悟;修、证,种种差别,良以真虽本有,而迷之已久,不方便显之,则终不能见;妄虽本空,而执之已深,不方便破之,则终不能觉;纵了见分明,若不假方便,舍妄从真,则终不能入。此经乃圆实家,善巧方便,明知迷悟只一途,圣凡无二路,巧从方便门,拣择真妄,然后舍妄从真,及至深心,普融一味,知真本有,达妄本空,非同权宗,真、妄条然,迷、悟迥别也。</p><p style="line-height:1.5em">　　本经双具平等、方便二门,当机启请即含此义。既请圆融大定,复恳最初方便,故佛逐答三名,或二门双用,或二门各用,在文可见。奢摩他中,先用方便门,决择真妄,于识则三番破其妄,令其决定舍之;于见则十番显其真,令其决定取之,了无平等之相。迨真妄既分,真体既露,阿难既肯舍妄从真,若局此真体,惟在根中,而不与万法普融,则何以明圆理,而开圆解,成著摩他微密观照乎?</p><p style="line-height:1.5em">　　故后用平等门,会四科即性常住,融七大即性周遍,三种生续,不出一心,五大圆融,全体法界;极于三如来藏,离即离非,是即非即,故属平等门。无前门则真妄混淆,何以克体见真?无后门则真妄永隔,何以悟圆入妙?故示性定,必二门双具也。</p><p style="line-height:1.5em">　　三摩中,则专用方便,择从入之妙门。文云:‘阿难,汝今欲令见、闻、觉、知,远契如来常、乐、我、净,应当先择生死根本,依不生灭,圆湛性成,乃至圆成果地修证’。又云:‘但于一门深入,入一无妄,彼六知根,一时清净。’且示结处,独指六根,选门时,更专一耳,拣择分明,全属方便,义显然也。禅那中,则专用平等,趣圆融之极果。三渐文云:‘返流全一,六用不行,十方国土,皎然清净,譬如琉璃,内悬明月,身心快然,妙圆平等,获大安隐。’十信之初,即以此心,中中流入;十向以去,无非法法圆融,全归平等,义尤著也。</p><p style="line-height:1.5em">　　斯经,非特当时会众蒙益,犹作未来胜缘。二卷,破二颠倒分别见妄之前,如来即云:‘吾当为汝,分别开示;亦令将来,诸有漏者,获菩提果。’七大之前,如来又云:‘吾当为汝,分别开示,亦令当来,修大乘者,通达实相。’如是语类,在文非一,良以末法障重,悲念犹深。故文殊选圆,则曰:‘堪以教阿难,及末劫沉沦。’如来辨魔,则曰:‘汝等必须,将如来语,传示末法。’佛为明二门利今后,故说此经。二起教因缘竟。</p><p style="line-height:1.5em">　　甲三&nbsp;藏乘摄属</p><p style="line-height:1.5em">　　已知此经有大因缘,未审藏乘,何所摄属?藏有三藏,即戒、定、慧三学之藏:经诠定学;律诠戒学;论诠慧学。古德云:‘三藏从正不从兼,从多分不从少分。’斯经阿难请定,如来答定,正诠定学,虽有少分戒、慧,但是所兼,而为助定之戒慧而已。经中四重律仪,摄心为戒,由戒生定,三种渐次,首申戒品,毕护定心。即如备明七趣,示以三恶剧苦,令其慎恶因而勿犯;示以四善终沦,令其舍乐果而勿贪;无非以戒助定而已。及其详辨五魔,则警觉外魔窥伺,嘱其勿纵邪解,以招致也;阐扬内魔伏藏,嘱其勿起邪悟,以引发也,无非以慧助定而已。是知始终皆为大定,三藏中,属修多罗藏摄。</p><p style="line-height:1.5em">　　乘有二乘,即大、小二乘。小乘人根机小,志愿小,但求利己,独善其身,速出三界,而了生死;喻如小车,祗能自度,不能度人。大乘人根机大,志愿大,能信大教,解大理,修大行,证大果,自行化他,勇猛精进;喻如大车,既能自度,复能度人。本经二乘中大乘所摄,以当机所请,纯是大乘菩萨行故。第四卷,阿难请求华屋之门,文云:‘惟愿如来,不舍大悲,示我在会诸蒙暗者,捐舍小乘,毕获如来无余涅槃,本发心路。令有学者,从何摄伏,畴昔攀缘,得陀罗尼,入佛知见?’&nbsp;又如来告富楼那,及诸会中漏尽无学,诸阿罗汉云:‘如来今日,普为此会,宣胜义中真胜义性,令汝会中定性声,及诸一切未得二空,回向上乘阿罗汉等,皆获一乘寂灭场地,真阿练若,正修行处。’故乘摄则正惟同教一乘,而兼属别教一乘,又不废小乘果法戒品,亦可傍兼。三藏乘摄属竟。</p><p style="line-height:1.5em">　　甲四&nbsp;义理浅深</p><p style="line-height:1.5em">　　已知此经,为大乘教法,未悉义理浅深,分齐如何?文之实曰义;事之主曰理;圣人之设教也,理以统之,义以析之。理者体也,本惟一体,随机则义有浅深;义者相也,虽有多相,归本则理无差别。若不悉心研究,何以知分齐之浅深乎?今按本经,先依宗判教,次约论辨义,后会通天台。依宗者,中国向有两大宗,南有天台,北有贤首,天台依法华而立宗,判释如来一代时教,为藏、通、别、圆四教;贤首依华严而立宗,判释如来一代时教,为小、始、终、顿、圆五教。</p><p style="line-height:1.5em">　　今遵贤宗,先举五教:一、小教:亦名愚法二乘教;随机施设,只有七十五法,但说人空,不明法空,惟依六识三毒,建立染净根本,未尽法源,故多诤论。二、始教:说诸法皆空,即空宗。有遮遣也无表,未尽大乘法理,故名为始。亦名分教,广谈法相,少说法性,即相宗。有成佛不成佛说三种人无佛性:定性声闻,辟支及邪定聚。二种人有佛性:决定聚,与不定聚众生。,故名为分。纵少说法性,其所云性,亦是相数,说有百法,决择分明,故少诤论。三、终教:说如来藏随缘,成阿赖耶识,缘起无性,一切皆如,定性二乘,无性阐提,悉当作佛,方尽大乘至极之说,故名为终,亦名实教。多谈法性,少及法相,纵说法相,亦会归性,以称实理,故无诤论。四、顿教。不依地位渐次,亦不说法相,唯辨真性,五法,名、相、妄想、正智、如如。三自性,遍计执性、依他起性。圆成实性。皆空,八识、二无我人无我法无我俱遣,呵教离念,绝相泯心,一念不生,即如如佛,故名为顿。五、圆教:总一法界,性海圆融,缘起无碍,身、毛、尘、刹,互相涉入,重重无尽,十信满心,即摄五位,成等正觉,故名为圆。此但略引,广如贤首五教仪。</p><p style="line-height:1.5em">　　若据五教,显此经之分齐,经中多谈法性,少及法相,纵说法相,亦会归性。指四科惟是本真,融七大无非藏性,满慈究万法生续之因,如来答一念觉明为咎;又十二类生,本元真如,即是如来,成佛真体,二乘同心,皆当作佛,大分正属终实之教。第四卷云:‘狂性自歇,歇即菩提,胜净明心,本周法界,不从人得,何藉劬势,肯綮修证?’五卷孤起颂云:‘是名妙莲华,金刚王宝觉,如幻三摩提,弹指超无学。’此则兼属顿教。第四卷云:‘我以妙明,不灭不生,合如来藏。而如来藏,唯妙觉明,圆照法界,是故于中,一为无量,无量为一;小中现大,大中现小此四义;不动道场,遍十方界;身含十方,无尽虚空;于一毫端,现宝王刹;坐微尘里。转大*轮此四相。四义交彻,四相无碍,三藏圆融,会归极则,不特理事无碍,乃至事事亦皆无碍。第十卷云:‘识阴若尽,则汝现前,诸根互用。从互用中,能入菩萨金刚干慧,圆明精心,于中发化,如净琉璃,内含宝月。如是乃超诸位,入于如来妙庄严海。’此则兼属圆教,若以五教摄经,后终、顿、圆三教摄此;若以经摄教,亦可全该,以不废小乘,果法戒品,兼存始教,八识、三空故也。先依宗判教竟。</p><p style="line-height:1.5em">　　次约论辨义。依《起信论》,从本向末,亦有五重分属,亦同五教。但五教乃从浅向深,而论文则由深及浅,二者分别耳。论文初惟一心为本,能摄一切世间法,出世间法。此心即本经如来藏心,不变随缘,随缘不变,能为一切法所依,不为一切法所染;法法唯心,体即法界,此圆教分齐。二依一心开二门,即该二教。心真如门:所谓心性不生不灭,离名绝相,毕竟平等,惟是一心,即心郎佛,亦无渐次,此顿教分齐,始教空宗,亦密说此门;心生灭门;依如来藏有生灭心,如来藏本来不动,本不生灭,随无明缘,动成生灭,虽成生灭,体即不生不灭;此即藏心缘起,不变随缘,随缘不变,正属终教分齐,始教相宗,亦密示此门。</p><p style="line-height:1.5em">　　生灭门中,不生不灭,与生灭和合,成阿黎耶识。此识有觉不觉二义:一、觉义:谓心体离念,即是平等法身,说名本觉。此始教空宗分齐。二、不觉义:谓不如实知,真如法一故,不觉心起,而有其念,所起不觉之相,不离本觉之性;依不觉故,生三种相:一业相即自证分、二转相即见分、三现相即相分,乃属无明不觉生三细。此始教相宗分齐。依第三现相即境界相,复生六种粗相,乃属境界为缘长六粗:一智相、二相续相此二属七识、三执取相、四计名字相此二属六识、此小教分齐;五起业相、六业系苦相,此人天分齐;但亦略引,广如彼文。</p><p style="line-height:1.5em">　　若约论文,而明斯经义理浅深,经中所显根性,即是识精元明,体通如来藏性。又如来藏清净本然,周遍法界,随众生心,应所知量,循业发现等,大分正齐心生灭门,亦不违前终教分齐。若会妄归真,见与见缘,并所想相,如虚空华,本无所有,此见及缘,元是菩提妙净明体,与夫妙性圆明,离诸名相等,皆唯性无相,此兼齐心真如门,亦不违前兼属顿教。若妙极一心,四义交彻,四相圆融,历明三藏,不出一心,此兼齐一心本源,亦不违前兼属圆教。斯经实与《华严》、《圆觉》,同条共贯,其为无上甚深之典,故以大佛顶表之。</p><p style="line-height:1.5em">　　若以论摄经,正齐心生灭门,兼齐心真如门,及一心本源;若以经摄论,经中偈云:‘见闻如幻翳,三界若空华。’亦兼始教,大乘空宗;又经云:‘性觉必明,妄为明觉,觉非所明,因明立所业相自证分;所既妄立,生汝妄能转相见分,无同异中,识然成异现相相分。’此齐三细,亦兼始教,大乘相宗。至若阿难,断除三界修心,六品微细烦恼,进位于二果,魔登伽女,知历劫因,贪爱为苦,一念熏修无漏善故,或得出缠,此齐前四粗;至七趣情想,以论升沈,此齐后二粗,亦不废小乘人天。斯经具足十法界,摄法周备,超于余经,次约论辨义竟。</p><p style="line-height:1.5em">　　后会通天台。贤首五教与天台四教,二宗判教,虽有四、五不同,应知名异义一,不过开合而已。天台开贤首之始教,而为通、别二教,合贤首终、顿、圆三教,为一圆教。若会其义,一、小教:但明人空,不说法空,即台宗藏教,贪著小乘三藏学者,但证我空之理。二、始教有二:若约但明诸法皆空义,即台宗通教,当体即空,身心世界,犹如空华梦境;若约广谈诸法差别义,即台宗别教,三谛攸分,十界具足。三、终教:明如来藏随缘,成一切法,缘起无性,一切皆如,即台宗,圆教中双照义。四、顿教:不说法相,唯辨真性,绝相泯心,一切寂灭,即台宗,圆教中双遮义。五、圆教:性相圆融,体即法界,离即离非,是即非即,即台宗圆教中遮照同时义。宗虽各立,义无差别,不可分河饮水,各存门户之见;若执自是他非,不但不明他宗,抑亦不彻自宗。四义理浅深竟。</p><p style="line-height:1.5em">　　甲五&nbsp;能诠教体</p><p style="line-height:1.5em">　　已知此经,义理甚深,未审何为教体?教体者,如来教法所依之体也。本经文殊答世尊偈云:‘我今启如来,佛出娑婆界,此方真教体,清净在音闻。’据此,则释迦以音声而作佛事,是以音声为教体。今依贤首疏《起信论》,略作四门以明教体:一、随相门:谓声、名、句、文,若徒有音声,而无名、句、文,亦不能成教体,必须声、名、句、文四法,假实体用,互相资助,不可偏废,方成教体。如世间风声、水声,无有名、句、文,不能诠理,不成教体。按佛在世,说法度生,是以音声含名、句、文,乃摄假从实,得成教体;如来灭后,纸墨之教,是为名、句、文,乃以体从用,亦得成教体;今当通取四法声、名、句、文。为教体。</p><p style="line-height:1.5em">　　二、唯识门:‘唯\’遮外境,‘识\’表内心。此按万法唯识之旨,即一切教法,亦不离识。一、本质教:乃是如来鉴机既定,应以何法得度,即从净识现起,为众生说。二、影像教:即听者之识,托彼本质教上,而现文义之相,为已所缘。本质教,如石印石上之文字;影像教托彼所成,如石印所印之文字。二皆不离识,故以唯识为教体。</p><p style="line-height:1.5em">　　三、归性门:性即真如。以上识心无体,唯是真如。以一切法,从本以来,离言说相,离名字相,离心缘相,毕竟平等,唯是一心,故名真如。《净名经》云:‘无离文字,而说解脱’亦此门意耳。此经五阴之色阴,十二处之眼色处、耳声处,十八界之眼识界、耳识界,一一皆归如来藏妙真如性,故声、色二教,皆以归性为教体。</p><p style="line-height:1.5em">　　四、无碍门:即前三门,心、境、理、事,圆融无碍,交彻相摄,而成四无碍法界。随相门属境声名句文属色声之境。,唯识门属心,合之成心境无碍;又前二门属事,归性门属理,合之成理事无碍;又前二门事之与事,随相不碍唯识,唯识不碍随相,尘剖出大千经卷,一尘如是,尘尘皆然,则属事事无碍。此经四义交彻,四相无碍,三藏圆融,得以无碍为教体。后二门与台宗明此经,以如来藏为体,亦相吻合,五能诠教体竟。</p><p style="line-height:1.5em">　　甲六&nbsp;所被机宜</p><p style="line-height:1.5em">　　已知此经,能诠之体,未悉所被何机?圣人设教,本是应机而说,故经称为契理契机之教。今按本经,应分通、局。通:即普被群机,前判此经,正属终教。终实教意,明一切众生,皆当作佛。富楼那言:‘我与如来,宝觉圆明,真净妙心,无二圆满。’既然生、佛无二,则一切众生,本来是佛,祈因迷此无二之体,故为众生。此经乃阿难请问,得成菩提之法,凡有心者,皆当作佛,蠢动含灵,皆有佛性,何机不当被哉?局、即拣择当机。以通中摄机虽广,受益难齐,但根深者,即得悟入,浅者祗能信解,都无夙根者,不过结缘成种,论益则属远因缘,故当拣择,寻常拣去非机,此则拣择乎当机也。</p><p style="line-height:1.5em">　　此经既属终实教意,自是叹大褒圆,引小入大之教。经云:‘如来今日,普为此会,宣胜义中真胜义性。’又偈云:‘此阿毗达磨,十方薄伽梵,一路涅槃门。’皆意在接引小乘,趣入大乘也。又阿难当机,示居有学声闻之位,佛云:‘汝先厌离声闻缘觉,诸小乘法,发心勤求无上菩提。’皆回小向大之明证也。</p><p style="line-height:1.5em">　　先明小乘四类:一、回心声闻。经云:‘汝等若欲捐舍声闻,修菩萨乘,入佛知见,应当审观,因地发心,与果地觉,为同为异。’二、并为缘觉。经云:‘哀愍会中,缘觉声闻,于菩提心未自在者,开无上乘,妙修行路。’三、并及有学。经云:‘令有学者,从何摄伏畴昔攀缘,得陀罗尼,入佛知见?’四、兼为定性,经云:‘令汝会中,定性声闻,及诸一切未得二空,回向上乘阿罗汉等,皆获一乘,寂灭场地。’以上四类,皆此教之当机众。</p><p style="line-height:1.5em">　　次明带病四类:一、认识为心。以攀缘心为自性者,不知常住真心,用诸妄想。二、恃闻忽定。阿难白佛:‘自我出家,恃佛憍怜,求多闻故,未证无为’。三、求他加被。经云:‘自我从佛,发心出家,恃佛威神,常自思惟,无劳我修,将谓如来惠我三昧,不知身心本不相代’。四、恃性忘修。知真本有,达妄本空,自恃天真,顿捐修证,不知真虽本有,不方便显之,则终不能见;妄虽本空,不方便破之,则终不能觉。以上四类,寻常指为非机,皆拣其病而去之,今则亦拣列乎当机,其故何也?以此经乃对症之良药,正治此之四病,故以阿难发起,示居小位,示现诸病,引发如来,应机施教,故知阿难乃大权示现,既为发起众,又属当机众,正为众生作弄引耳!六所被机宜竟。</p><p style="line-height:1.5em">　　甲七&nbsp;宗趣通别</p><p style="line-height:1.5em">　　已知此经,被机之广,未悉何为宗趣?贤首云:‘当部所崇曰宗,宗之所归曰趣’。具通、局二门,通指一代时教,局约本经,一代时教,不出权实,今以总意分之,权乘多重修成,动张因果,则因即宗,而果即趣;圆实多重性具,首明悟入,则悟即宗,而入即趣也。此经若就通中圆实,以取宗趣,则以悟明心地为宗,证入果地为趣。经中如来破识显根,显此根性不生不灭,即为楞严定体,要阿难彻底悟明此性,取以为因地心;依此不生不灭,为本修因,蹑解起行,证入果地也。</p><p style="line-height:1.5em">　　局约本经,亦分总、别。总以圆定为宗,极果为趣。阿难所请妙奢摩他、三摩、禅那,而如来所示三如来藏心,即性具圆融大定,讵非一经之所宗乎?阿难所请,十方如来,得成菩提,而世尊示以一门深入,圆修之法,中中流入,结示入于如来妙庄严海;圆满菩提,归无所得,即十方佛究竟极果,讵非一经之所趣乎?若明别意,以定宗趣,依交光法师,根据本经,应有六对:谓破、显;偏、全;悟、入;体、用;行、位;分、满也。皆先宗后趣,又皆以前对之趣,作后对之宗,复起其趣也。</p><p style="line-height:1.5em">　　一、破显对:征破识心为宗,显发根性为趣。文中备破三迷:一、破妄识无处;二、破妄识非心;三、破妄识无体。不特破除缘虑分别,惑乱真性,且将意识,五种胜善功能见前悉举而破之。迨阿难妄求真之后,乃与显发根性,即约眼根十番审极显其真,二见别业同分略破其妄。显真处,如指璞说玉,破妄处,如剖璞出玉,意令其舍识用根也。</p><p style="line-height:1.5em">　　二、偏全对:偏指根性为宗,全彰三藏为趣。此蹑前所显根性,虽偏就眼根,以明见精圆妙,一根如是,根根皆然,根性无非藏性,若偏执藏性独在有情,则非圆妙,要知此性,情与无情,本同一体,故佛自近及远,全彰四科七大为空藏;十相无明、三细、六粗、三续世界、众生、业果、三种相续不断。为不空藏;四义三藏为空不空藏,意令由偏及全也。</p><p style="line-height:1.5em">　　三、悟入对:圆悟华屋为宗,求门深入为趣。此亦蹑前所彰藏性,喻如华屋,必得其门而入;即阿难大开圆解之后,继请圆修也。</p><p style="line-height:1.5em">　　四、体用对:证圆通体为宗,发自在用为趣。此亦蹑前一门深入,解六结动、静、根、觉、空、灭。而越三空人空、法空、俱空。;即证圆通体,获二胜上合诸佛慈力,下同众生悲仰。而发三用三十二应、十四无畏、四不思议。,即发自在用。</p><p style="line-height:1.5em">　　五、行位对:运圆定行为宗,历圆因位为趣。此亦蹑前圆通大用,无非圆定行,即无作妙行也。能利众生,能取佛果,依此妙行,上历圆因五十五位,真菩提路,而趣妙庄严海。</p><p style="line-height:1.5em">　　六、分满对:分证诸位为宗,圆满菩提为趣。此亦蹑前圆因之位,必经历分证诸位,觉行圆满,始证大圆满觉,无上菩提。一经宗趣,由破而显,由显而悟,由悟而入,由入而深,由深而极,行布分明。又云:‘如幻三摩提,弹指超无学。’及第十卷云:‘如是乃超十信、十住、十行、十回向、四加行心、菩萨所行金刚十地、等觉圆明,入于如来,妙庄严海。’又极圆融,正所谓行布不碍圆融,圆融不碍行布。七宗趣通别竟。</p><p style="line-height:1.5em">　　甲八&nbsp;说时前后</p><p style="line-height:1.5em">　　已知此经,宗趣圆极,未悉说自何时?诸家注疏判时不一,亦各有据。今先明贤首三时,后再审定。三时者:一、日出先照时:为圆顿大根众生,转无上根本*轮,名直显教;令彼同教一乘人等,转同成别,如日初出,先照高山,即《华严梵网》会也。二、日升转照时:为下、中、上三类众生,转依本起末*轮,名方便教;令彼三类人等,转三成一,如山地有高下,故照有先后,于此一时,照有三转:初转时,为下根众生,转小乘*轮,名隐实教。令彼凡夫外道,转凡成圣,如日升初转,照于黑山,即提胃阿含会也。中转时:为中根众生,传三乘*轮,名引摄教;令彼三乘人等,转小成大,如日升中转,照于高原,即方等深密会也。后转时:为上根众生,转大乘*轮,名融通教;令彼三乘人等,转权成实,如日升后转,普照大地,即妙智般若会也。三、日没还照时:为上上根众生,转摄末归本*轮,名开会教;令彼偏教五乘人等,转偏成圆,如日将没,还照高山,即法华、涅槃会也。以上三时,共有五会,与天台五时,若合符节。</p><p style="line-height:1.5em">　　今按此经,义理因缘,通于前后,未能的指何时,若据弹斥经义,应属方等会。经云:‘汝等狭劣无识,不能通达清净实相,吾今诲汝,当善思惟,无得疲怠妙菩提路。’又告阿难言:‘汝先厌离声闻缘觉,诸小乘法,发心勤求无上菩提,故我今时,为汝开示第一义谛,如何复将世间戏论,妄想因缘,而自缠绕。’此皆弹偏斥小,意令舍小入大之文。</p><p style="line-height:1.5em">　　若据匿王年龄,应属般若会。匿王与佛同年,经中匿王自述:‘变化密移,我诚不觉,寒暑迁流,渐至如此,于今六十又过于二。’佛六十二岁,正说《般若》之中。若据小乘求成佛道,诸圣各说本门,耶输已蒙受记,善星琉璃事迹,则此经应在《法华》之后。据上诸文,皆以本经为证,不得别判一时,须知说不一时,通前后际,结集者,类为一聚耳,何必强判,以滋诤论?如定欲判属,则应从多分之经义,判归中转时,方等会。八说时前后竟。</p><p style="line-height:1.5em">　　甲九&nbsp;历明传译&nbsp;分四&nbsp;乙初&nbsp;主译人&nbsp;二&nbsp;译语人&nbsp;三&nbsp;证译人&nbsp;四&nbsp;润文人&nbsp;今初</p><p style="line-height:1.5em">　　唐中天竺沙门般刺密谛译</p><p style="line-height:1.5em">　　唐,是朝号,纪时也。按译经图记,此经翻译在唐朝,则天罢政,中宗嗣位,神龙元年,五月二十三日此应是开始译经日。中天竺,是译主生处。天竺乃西域国之总名,译为月邦,有圣贤继化,如月照临。地当南阎浮提中心,即今之印度,有九万余里,分东、西、南、北、中五区,共七十余国。师乃中天竺人,未详何国。沙门,乃出家修道者之通称也,此云:勤息,谓勤修戒定慧,息灭贪嗔痴。又云:‘识心达本源,故号为沙门。’是则沙门二字,故不易称,若不修戒定慧,未断贪嗔痴,一心本源未达者,皆愧称为沙门也。译主则堪当此称。又有四种沙门:一、胜道沙门,修行证果者。二、说道沙门,宏法利生者。三、活道沙门,持戒修身,以道自活者。四、污道沙门,不持戒律,败坏佛门者。译主则属前三种。</p><p style="line-height:1.5em">　　般剌密谛,译主别名,此云极量,乃才智僧也。译者,易也。翻梵字为华文,翻梵音为华语,所以有翻字、翻音之别。西域语字,与此全殊,若观梵本,音字俱不翻,非惟不知其语,兼亦不识其字。须先随其音,以此方之字易之,名为翻字,方可读之,但同密咒,翻字不翻音,仍不知其为何等语,必须兼通两国言音者,一一变梵音为华语,谓之音字俱翻、如诸经文,可以识言词明义理也。</p><p style="line-height:1.5em">　　特科为主译者,乃译场之主也。此经藏于龙宫,因龙胜菩萨,至龙宫说法,见龙藏中,有此一经,披阅之下,叹为希有,特默诵而出,以利阎浮众生,录呈国家,亦视为希有之法宝,藏诸国库,禁传诸国。此经未来,盛名先至,因有梵僧,见智者大师,所立三观,谓与彼国《楞严经》意旨相符,由是智者西向拜求天台山之拜经台仍在,一十八年终未得见。译主志益此方,初次匿经东来。被守边官吏查获,不许出国,而宏法之愿愈坚,精进愈力,乃用极细毡,书写此经,剖膊潜藏,迨疮口平复,再请出国,关吏搜查不著,乃得航海而来,于唐神龙元年达广州,适房相谪在广州,知南铨事,请于制止寺,剖膊出经,译成速回本国,以解边吏之难。因译主潜藏出国,国王罪责守边官吏,故速回,愿以自身承当其罪。夫译主冒禁艰苦,不惜身命,正所谓重法轻身,功莫大焉!我国众生,均沾法施,虽功成身退,未可忘其功,而泯其名,故宜首标,以重元勋也。</p><p style="line-height:1.5em">　　乙二&nbsp;译语人</p><p style="line-height:1.5em">　　乌苌国沙门弥伽释迦译语</p><p style="line-height:1.5em">　　乌苌国名,《奘传》名乌仗那,华言苑,即阿输迦王之苑囿也。旧称乌场,在北天竺。弥伽释迦,此云能降伏。译语,即翻音,将梵音变成华语,定言词成章句,厥功亦伟,故宜并列焉。</p><p style="line-height:1.5em">　　乙三&nbsp;证译人</p><p style="line-height:1.5em">　　罗浮山南楼寺沙门怀迪证译</p><p style="line-height:1.5em">　　古本有证译人名一行,今为加入。罗浮乃山名,在广东省,为名山之一;南楼寺迪师所住之处。迪者,进也,其师字以怀迪,取其常怀精进之意。证译者,谓于音字之中,总为参详校正。以师久习经论,备谙梵语,前二师虽兼美华文,以乍来此方,恐未尽善,经师证明,可谓尽美尽善,亦未可泯其功也。</p><p style="line-height:1.5em">　　乙四&nbsp;润文人</p><p style="line-height:1.5em">　　菩萨戒弟子,前正议大夫,同中书门下,平章事,清河,房融,笔受。</p><p style="line-height:1.5em">　　菩萨戒者,大乘戒法,十重、四十八轻,通在家者受之。梵网经云:‘欲受国王位时,百官受位时,应先受菩萨戒,一切鬼神,救护王身,百官之身。’房相遵之,以菩萨为兄,以佛为父,故称弟子,此法衔也。下乃世职,前者,先也;正议,史称正谏,乃言官之名;大夫者,大正风化,扶树人才,有维持世道,举荐贤能之责。</p><p style="line-height:1.5em">　　同中书门下:同者,兼也。中书门下,二俱内省,左、右相府之名。中书省,多掌王言;门下省,多出政事,融乃权兼两相,故曰同,又僚佐非一,同预其事也。平章事者:平,均也;章,显也;书云:‘平章百姓。\’即均理政务,显彰法度。事,即政务法度之事。清河地名,房相梓里也。融子房琯,父子俱相;而融事略出琯之传文。</p><p style="line-height:1.5em">　　笔受者:秉笔确定文字,翻字翻音之后,委问华梵相当,然后下笔,亦译场分职专司之名。正胍科为润文人,以宰辅之才,润色斯经,使文义双美,故楞严语句文法,为诸经冠。房相与此经宿有因缘,初请译,次笔受,再润文,后则奏入内庭,虽未得即时颁布,后为神秀入内录出,复得家藏原本,卒致流通,盛行宇内;然融不特有功于此经,实大有功于此土众生。九历明传译竟。</p><p style="line-height:1.5em">　　甲十&nbsp;别解文义&nbsp;分三&nbsp;乙初&nbsp;序分&nbsp;二&nbsp;正宗分&nbsp;三&nbsp;流通分</p><p style="line-height:1.5em">　　此三分,始于道安法师,证于亲光菩萨《佛地论》,亦有三分之意:一、起教因缘分;二、圣教所说分;三、信受奉行分;与道安法师全同,故后代法师皆依之。</p><p style="line-height:1.5em">　　乙初分二&nbsp;丙初&nbsp;证信序&nbsp;二&nbsp;发起序&nbsp;丙初又二&nbsp;下初&nbsp;先明五义&nbsp;二&nbsp;广列听众&nbsp;今初先明五义者:即信、闻、时、主、处五义,加听众则六种成就,证明此法可信,故曰证信序。</p><p style="line-height:1.5em">　　如是我闻,一时,佛在室罗筏城,祗桓精舍。</p><p style="line-height:1.5em">　　如是乃指法之辞,我闻明授受之本;即指此经如是十卷玄文,乃我阿难亲从佛闻,由佛传授而我领受也。又如是者:信顺之辞,即信成就;信则言如是,不信则言不如是。当时阿难结集经时,大众请云:如尊者所闻,当如是说!阿难答言:如是当说如我所闻;皆信顺意。信为道源功德母,长养一切诸善法。诸佛因地,皆由信生解,依解立行,因行得证,无上道果,故信为佛道之根源。又信为五根之首,信根既具,一切功德,由信而生,故为功德母;一切善法,亦由信而得增长,故六种成就,以信为第一,是为信成就。我闻;即闻成就。我之一字,有四种不同:一、凡夫妄执之我;二、外道妄计神我;三、菩萨随世假我;四、如来法身真我。今阿难称我,乃随顺世间,假名称我也。闻者,从耳根发耳识,闻佛声教,由耳达心,故能记忆。佛以一切众生,咸认肉耳能闻,故不曰耳闻,而教称我闻者,有深意焉。我闻按本经如是闻性,是心非耳,由根中不生灭之闻性,托根闻法。肉耳实无闻法功能,故曰我闻。如是我闻,有四义:一、断众疑:因阿难结集经藏之时,一升法座,相好同佛,众起三疑:1、疑佛再来?2、疑阿难成佛?3、疑他方佛来?至阿难高唱,如是我闻,三疑顿息。二、秉佛嘱:佛将入涅槃,阿那律陀教阿难,问佛四事:1、佛在世我等依佛而住,佛灭后我等依谁而住?2、佛在世我等依佛为师,佛灭后我等依谁为师?3、佛灭后结集经时一切经首,当安何语?4、恶性比丘,佛灭后如何处之?佛答:1、依四念处住。2、以戒为师。3、当来结集经时,一切经首当安如是我闻、一时,佛在某处,与某某大众俱。4、恶性比丘,默而摈之。三、息诤论:以阿难位居初果,德业不及罗汉,何况上位?若不曰我闻,必滋诤论。今曰如是我闻,以如是之法,乃我从佛所闻,众知阿难多闻第一,由耳达心,永不忘失,故息诤论。四、异外教:外道经首,皆安阿忧二字,阿者无也,忧者有也;以其有无不决,故安此二字。佛嘱安六缘成就,所以异也。以上皆就事解释。</p><p style="line-height:1.5em">　　今更约理解释,如是之法,按本经,如来藏妙真如性为如,如者不动之义,藏性遍满虚空,充塞法界,湛然凝然,如如不动。一切事究竟坚固为是,是者无非之称,将一切事相之法,悉心穷究,究到毕竟之处,即所谓彻法流之源底,全事即理,全相皆性,坚固不坏,无一物不是我心,无一法不是我体。</p><p style="line-height:1.5em">　　我闻:约理即以无我之真我,起不闻之真闻,闻如是之法,法法皆如,法法皆是,唯一如来藏性,为此经之理体,是为闻成就。一时:即时成就。世事会合,尚待昌期,大法弘宣,岂无嘉运?盖必假良时,方成法益,师资道合说听始终,谓之一时:不能定指何时:一、以华夏印度,纪历不同故;二、以楞严一经,通前后际故:是为时成就。</p><p style="line-height:1.5em">　　佛者:主成就,佛是说法主故。梵语佛陀,译为觉者,乃大觉悟之者。今按本经,终实教意释之,觉有三义,作二种解释:一、本觉、始觉、究竟觉;谓依根中所俱,不生不灭之本觉理体,起始觉智照,回光返照,照到惑尽智满,始觉智与本觉理合,成究竟觉之极果,名之为佛。二、自觉、觉他、觉满;谓自己觉悟,本来是佛,祗因迷故,而为众生,犹幸虽迷,而佛性不失,而此生灭身中,自有不生不灭之佛性。既自觉已,以此大乘之理,辗转化他,觉悟一切有情,智悲双运,自他两利,三觉圆满,自觉慧满,觉他福满,福慧满足,万德具备,超九界以独尊。自觉异凡夫,则超六凡法界;觉他异小乘,则超二乘法界;觉满异分证,则超菩萨法界;得阿耨多罗三藐三菩提,名之为佛。佛是十种通号之一,乃指本土娑婆教主,即中天竺迦毗罗国,净饭王太子,十九岁出家,三十岁成佛,号释迦牟尼,是为主成就。</p><p style="line-height:1.5em">　　在室罗筏城,只桓精舍:处成就。上句是所化处,下句为所住处。在者住也。佛有三身:一、法身佛,无在无所不在,以法身无相,故无所在;以法身遍一切处,故无所不在。经云:清净法身,犹若虚空,亦无在无所不在。二、报身佛,有无量相好庄严,在莲华藏世界。三、应身佛,乃应众生之机,所示现之身,或在灵鹫山,或在竹林园,今在室罗筏城,祗园精舍,以示迹此处,无论久暂,去来行止,皆名为住。</p><p style="line-height:1.5em">　　室罗筏城,即侨萨罗国都城,因有二国同名,故以帝都见称,乃波斯匿王所都也。译为丰德,旧云国丰四德,五欲色、声、香、味、触,五尘欲境。财宝、多闻、解脱四皆丰足故。余以财宝五欲,不足称德,乃将丰德二字,分而释之。谓地多五欲财宝之丰,人有多闻解脱之德,故名丰德。祗者,具云祗陀,亦云逝多,译为战胜,乃匿王太子名。以其生时,适王战胜他国,奏凯回朝,赐以是名,以志喜也。桓即是林。精舍,乃须达多长者,为佛建立,以供众僧,精修梵行之舍。今连祗桓并称者,以林是太子布施,舍乃长者所建,存其功永留盛事。有他经,称祗树给孤独园。祗树,即祗陀林中诸树;给孤独,乃须达多长者之善名。长者家财大富,生平乐善布施,常以财物,周给孤独之人,故得是名。园本祗陀太子之花园,长者欲请佛说法,乃与商买。太子戏曰:卿财富无量,能以金砖布满园地,即算卿买。长者即毅然运金砖以铺之,太子止之曰:前乃戏言耳。长者曰:今日之殿下,他日之君王,君无戏言,讵可失信?迨金砖布满,太子曰:我当与卿,共成供养佛僧功德,长者不允。太子曰:园地金砖铺遍,自当属卿,而树根金砖铺不到,自当属我。长者只得承允。太子自起门楼,请佛出入,故曰祗树给孤独园。《楞严》大法得此胜地,可以宏宣,是为处成就。合上信闻时主处,初先明五义竟。</p><p style="line-height:1.5em">　　丁二&nbsp;广列听众&nbsp;分三&nbsp;戊初&nbsp;声闻众&nbsp;二&nbsp;缘觉众&nbsp;三&nbsp;菩萨众&nbsp;戊初分三&nbsp;己初&nbsp;据迹标数&nbsp;二&nbsp;显本叹德&nbsp;三&nbsp;列上首名&nbsp;今初</p><p style="line-height:1.5em">　　与大比丘众,千二百五十人俱。</p><p style="line-height:1.5em">　　此第六众成就,上先明五义证信,此引众证信。与者共也,结集者,谓如是之法,非我独闻,乃共一千二百五十人,俱在同闻也;并有无量辟支,恒沙菩萨,亦所共闻,具足六种成就,证明是法可信。大比丘,大具三义:谓大、多、胜。大者拣非小德,天王大人,所敬仰故;多者拣非寡解,内外典籍,无不博通故;胜者拣非劣器,超出九十六种外道故。</p><p style="line-height:1.5em">　　比丘梵语,即五不翻中多含不翻,以名含三义故:一、乞士:外乞食以养色身,内乞法以资慧命;二、破恶:粗破身口七支之非,细破三界见思界内烦恼也之恶;三、怖魔:谓比丘登坛受具足戒,得三师七证作法,白四羯磨竟,名为得戒,成比丘性,入僧宝数。当时地行罗刹高声唱言:善哉!善哉!此处有正信男女,如法出家,受具足戒,当使人天增胜,修罗减损,于是空行夜叉,天行夜叉,辗转赞美,声传第六天。魔王闻已,心生恐怖,以彼贪著尘劳,不舍生死,恐出家人众,则佛界增多,魔界减少。</p><p style="line-height:1.5em">　　众者:梵语僧伽,此云和合众。和合有二:一、理和:谓同证择灭无为;二、事和有六:谓戒和同修;见和同解;利和同均;身和同住;口和无诤;意和同悦。众乃四人以上之称,所以一比丘不名僧,二三比丘,亦不名僧,四比丘同住,方作一切如法僧事。惟除自恣、授具、出罪三种羯磨,若五比丘同住,即可自恣,亦可边方授具,若十比丘同住,皆可授具。若二十比丘同住,则一切羯磨可作,至此则举类皆是大比丘众。千二百五十人俱:此标数也。先度鹿苑陈那等五人,次度三迦叶兼徒一千人,次度舍利、目连师徒各一百人,次度耶舍等五十人,共一千二百五十五人,今略去零数。此等皆先修异道,勤苦无获,遇佛得益,感恩常随,俱即不离也。初据迹标数竟。</p><p style="line-height:1.5em">　　己二&nbsp;显本叹德</p><p style="line-height:1.5em">　　皆是无漏大阿罗汉。</p><p style="line-height:1.5em">　　此显大比丘过去之本。佛子住持,至越诸尘累止,乃据本叹德。众皆内秘大心即菩萨之行,外现声闻闻声修道证果之阿罗汉之身。无漏大阿罗汉之名,虽同常途,下十二句所叹之德,实异二乘。今叹千二百五十五人,位位皆是不漏落于生死,故曰无漏。漏有三漏:谓欲漏欲界烦恼,有漏上二界烦恼,无明漏三界无明也。有此三漏生死之因,必漏落于三界,而受生死之果,今下句是大阿罗汉,则第三漏当并指界外无明。正脉云:‘二乘无漏,方超三有即三界;菩萨无漏,更越三空。’大阿罗汉,是前大比丘之果,亦含三义:曰应供、杀贼、无生。既曰大阿罗汉,三义亦与小乘不同,小乘应供,止于天上人间,大阿罗汉,则通世出世间;小乘杀贼,只断见思烦恼界内烦恼之贼,大阿罗汉则界外无明亦得分断;小乘无生,但出界内分段生死,大阿罹汉,则变易生死亦将垂尽。又小乘取证偏真,沈空滞寂,不肯回小向大,名定性阿罗汉,今大阿罗汉,迹虽同于二乘,本实在是菩萨,内秘外现,助扬佛道,故叹德皆约本叹。</p><p style="line-height:1.5em">　　佛子住持,善超诸有,能于国土,成就威仪。</p><p style="line-height:1.5em">　　此下十二句,叹实德回异二乘,显然菩萨作略;此四句叹自利之德体。佛子,非指罗侯罗,乃指内秘外现,堪称佛子。即《法华经》所云:‘从佛口生,从法化生故有子义,得佛法分,堪绍佛种’者。住持有二释:一、住法王家,持秘密藏;二、住首楞严三昧,持如实行修证,不变随缘,示入生死,不同定性;随缘不变,不染尘劳,不同凡夫。下三句即称性作用。善超者:不同二乘,断尽见思,灰身泯智,超出三界,不敢复入,如此虽超非善。今大阿罗汉,不舍尘劳,而作佛事,即诸有而超诸有即三界二十五有,不为诸有生缘所缚,来去自由,谓之善超。能于国土土应读度字音,成就威仪者,承上善超故能,非同寻常小圣,入灭尽定,形如稿木,心似死灰,尚无运用之能,那有威仪之事?今显住楞严大定,从体起用,故能于同居国土,尘劳之内,三业无亏,六尘不染,有威可畏,有仪可象,所谓即定而动,即动而定。此叹定德也。</p><p style="line-height:1.5em">　　从佛转轮,妙堪遗嘱;严净毗尼,弘范三界应身无量,度脱众生,拔济未来,越诸尘累。</p><p style="line-height:1.5em">　　此八句,叹利他之德用。从佛转轮者:非徒随从佛之左右,执持巾瓶,乃是依从佛之轨辙,助转*轮也。法以轮称者,谓轮有摧碾之功,喻佛法能摧碾众生粗细烦恼;又轮有运载之义,喻佛法能运载众生,速出昏衢,直登觉地。妙堪遗嘱者:以智慧深妙,能代转*轮,助扬佛化,故堪受如来遗命,嘱累宏法利生事业,非若趣寂声闻,智悲并劣,如世老人,不堪遗嘱:此叹慧德也。</p><p style="line-height:1.5em">　　严净毗尼者:毗尼戒律之总名,此云善治。严以治身口,净以治心意,严谓严紧,非但大戒当持,即小戒亦不得犯,如一星之火,能燎须弥之山;净谓清净,不仅诸恶能断,若有能断之心未忘,不足称净,必须断性亦无,方为净心,此则于事戒则严,于道戒则净也。又严则止诸恶,即摄律仪戒;净则作众善,即摄善法戒。弘范三界者:弘大也,范乃师范。涅槃经云:‘戒是汝等大师。\’又持戒清净,自行化他,能为三界人天之大师,即饶益有情戒。三聚无亏,三学具足:此叹戒德也。</p><p style="line-height:1.5em">　　应身无量,度脱众生四句,正明上之三学,不唯自度,实欲普度众生。以众生机多类广,其数无量,若欲度脱,应机示现之身,亦当无量。如观音菩萨,上合十方诸佛,本妙觉心,与佛如来,同一慈力,随类现身,应以何身得度,即现何身,应以何法得度,即说何法,普度众生,同出爱河,诞登彼岸;即大菩萨,普现色身三味,一身不分而普现,万机咸应以无遗,无作妙力,自在成就。此叹慈德也。</p><p style="line-height:1.5em">　　拔济未来,越诸尘累:谓非特现在,分身尘刹,度脱众生,乃至尽未来际,皆以三学,拔济群苦,谓众生陷于见爱烦恼污泥,不能得出,则拔之令出,而置菩提正路;滞于分段生死此岸,不能得离,则济之使渡,而登涅槃彼岸;超越尘劳之羁累,出于五阴三界之牢狱,内脱身心,外遗世界,得大解脱:此叹悲德也。二显本叹德竟。</p><p style="line-height:1.5em">　　己三&nbsp;列上首名</p><p style="line-height:1.5em">　　其名曰大智舍利弗、摩诃目犍连、摩诃拘絺罗、富楼那弥多罗尼子、须菩提、优婆尼沙陀等,而为上首。</p><p style="line-height:1.5em">　　此列举常随众,上首六名、梵语舍利弗,译为鹙子,鹙即鹙鹭,乃是鸟名,其母眼目明利,似彼乌故。弗即子也,心经译舍利子,舍利是其母名,言舍利所生之子也。在胎即能寄辩母口,出胎甫七岁,即辩胜论师,深本已证金龙佛位,倒驾慈航,助扬法化。《阿含》:‘我佛法中智慧无穷,决了诸疑者,舍利弗为第一。’故以大智称之。摩诃目犍连,摩诃此云大,目犍连此云采菽氐,姓也。先人入山修道,采菽而食,因以命族。采菽氐,从佛出家者多人,故加一大字以别之。本名拘律陀,此云无节树,父母无子,祷此树而生,即以名焉。《阿含》云:‘我佛法中,神通轻举,飞到十方者,目犍连为第一。’</p><p style="line-height:1.5em">　　摩诃拘絺罗此云大膝,即舍利弗母舅。平日与姊论议辄胜,自姊怀孕以来,论不及姊,知在胎必是智人,寄辩母口。自念若甥出世,为舅者论不及甥,岂不大愧!由是发愤,往南天竺读十八经,四韦驮典是名智书,无暇剪爪,世称长爪梵志。学毕回国,欲与甥辩,姊云:‘他已从佛出家。\’乃往佛所索甥,佛令立论,谓若辩胜,当还汝甥。彼心中暗喜,所学智书,今日正好在此一显本事。但自负心太胜,与佛立约云:‘若我辩屈,自愿斩头。’佛即问曰:‘汝以何为宗?’乃曰:‘我以一切法不受为宗。\’佛曰:‘还受是见否?’自思:若受是见,自宗相违以自立不受为宗故;若不受是见,自宗则坏自己还同众见,不应立不受宗。,两头俱堕,理屈词穷,遂即逃走。走至中途,心思大丈夫一言既出,自当践约,乃返佛所,谓言:‘请取刀来,斩我头去。’佛曰:‘我法无如是事。\’即向佛谢罪,求度出家。《阿含》云:‘我佛法中,得四辩才,触问能答者,拘絺罗为第一。’</p><p style="line-height:1.5em">　　富楼那弥多罗尼子,富楼那此云满愿,父名;弥多罗尼,此云慈女,母名。双兼父母为名,简称满慈子。《阿含》云:‘我佛法中,善能广说,分别义理者,满慈子为第一。’</p><p style="line-height:1.5em">　　须菩提此云空生,因生时,其家库藏财宝忽空,故以名焉;未几库藏复现,又名善现。其父往卜吉凶,卦占既善且吉,故又名善吉。常修无诤三昧,过去劫中,已证青龙佛位,深本难思,佛弟子中,解空第一。优婆尼沙陀,此云尘性,因观尘性空,而得道果。本经自陈圆通云:‘观不净相,生大厌离,悟诸色性,以从不净,白骨微尘,</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 