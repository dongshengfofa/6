<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,楞严经如说序' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>楞严经如说序</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　楞严经如说序</p><p style="line-height:1.5em">　　大佛顶如来密因修证了义诸菩萨万行首楞严经</p><p style="line-height:1.5em">　　天竺沙门般剌密谛译</p><p style="line-height:1.5em">　　天竺。西域国之总名。沙门。此云勤息。勤行善法。止息恶行。般剌密谛。此云极量。译师名也。译者。翻梵字而成华字。五天世主最宝此经。秘而不传。般剌密谛欲传震旦。密藏而来。竟被获回。后以微妙细[疊*毛]书之。破臂藏于皮中。航海而达广州。时唐中宗神龙元年。宰相房融在广。请就制止寺译出。</p><p style="line-height:1.5em">　　乌苌国沙门弥伽释迦译语</p><p style="line-height:1.5em">　　乌苌。此云苑。古大国之苑囿。在北天竺。弥伽释迦。此云能降伏。译语。即度语。谓裁度两方正理。翻梵语而成华言。</p><p style="line-height:1.5em">　　唐菩萨戒弟子同中书门下平章事房融笔受</p><p style="line-height:1.5em">　　菩萨戒者。宰官而受菩萨戒者也。弟子者。以三宝为大师也。同者。兼也。中书门下。二俱内省。即左右相府也。平章事者。平和章明国家之政。笔受者。译语或拙。则秉笔而润色之。房相在译场中。亦兼此职。故与二师互显其功。</p><p style="line-height:1.5em">　　楞严经叙</p><p style="line-height:1.5em">　　首楞严经者。诸佛之慧命。众生之达道。教网之宏纲。禅门之要关也。世尊成道以来。五时设化。无非为一大事因缘。求其总摄化机。直指心体。发宣真胜义性。简定真实圆通。使人转物同如来。弹指超无学者。无尚楞严矣。释其名。则一切事。究竟坚固。所谓彻法底源。无动无坏。而如来密因。菩萨万行。靡不资始乎此。归极乎此。考其所诠。则谈圆理以明真性。开圆行以示真修。其性也。体用双彰。其修也。果因一契。原始要终。了义之说也。良由诸修行人。背真向妄。不成无上菩提。或爱念小乘。得少为足。或欲漏不除。畜闻成过。故阿难以多闻邪染为缘。浚发大教。世尊首告之曰。一切众生。生死相续。皆由不知常住真心。性净明体。用诸妄想。此想不真。故有轮转。又曰有三摩提。名大佛顶。首楞严王。具足万行。十方如来。一门超出。妙庄严路。斯一经理行之大本欤。由是破七处攀缘。别二种根本。因见显心。因心显见。虽心见互显。而正显在心。如以盲人瞩暗。喻见非眼。屈指飞光。验见不动。印观河之非变。比垂手之无遗。辨于八还。择于诸物。非舒非缩。无是无非。使悟净圆真心。妄为色空及闻见耳。既悟妄为。尚疑混滥。故又破自然因缘。示见见之非见。合别业同分。指见妄之所生。且以一人例多人。一国例诸国。总显器界根身。同一妄耳。自浅而深。自狭而广。虽多方显妄。而所显唯真。故又举阴入处界。广及七大。会入如来藏性。使悟物我同根。是非一体。妄无自性。全体即真。凡十界依正之相。皆循业发现而已。既悟即真。尚迷循发。故又答山河大地之难。深穷生起之由。譬虚空不拒诸相发挥。显真妙觉明圆照法界。一多互应。小大相容。即体即用。非俗非真。至于离即离非。是即非即。则藏心妙性。不涉名言矣。复引照镜狂走。喻妄无因。结责多闻。劝修无漏。通而言之。皆圆理也。理解虽圆。非行莫证。故又明二决定义。初审因地发心。伏断无明。为修行之要。次审烦恼根本。意择圆根。为发行之由。于是定六根优劣。令一门深入。击钟验常。绾巾示结。陈二十五圣所证法门。敕选耳根为初心方便。而又教以摄心轨则。安立道场。遂闻四种律仪。顶光神咒。通而言之。皆圆行也。乃至由三增进。成就五十五位真菩提路。虽谈证位。未尽行因。下而戒业习于七趣情想。防禅定于五阴魔邪。无非行门之事。必期于圆满菩提。归无所得。始名究竟坚固之证也。然则依究竟坚固之理。立究竟坚固之行。修究竟坚固之行。证究竟坚固之理。楞严教旨。大抵如是。科经者。合理行为正宗。离正宗为五分。一见道。二修道。三证果。四结经。五助道。谓见道而后修道。修道而后证果。此常途之序耳。究论上根修证。如发明藏性之后。谓不历僧祇获法身。请入华屋之前。谓疑惑销除。心悟实相之类。岂局于常哉。夫欲发真归元。明心见性者。于此宜尽心焉。故集诸师佳注。而成会解。</p><p style="line-height:1.5em">　　元至正壬午庐陵沙门惟则天如述　　兴福法师惟悫</p><p style="line-height:1.5em">　　资中法师弘沇</p><p style="line-height:1.5em">　　吴兴法师仁岳</p><p style="line-height:1.5em">　　真际法师崇节</p><p style="line-height:1.5em">　　携李法师洪敏</p><p style="line-height:1.5em">　　泐潭禅师晓月</p><p style="line-height:1.5em">　　长水法师子璇</p><p style="line-height:1.5em">　　孤山法师智圆</p><p style="line-height:1.5em">　　温陵禅师戒环</p><p style="line-height:1.5em">　　楞严经如说原序</p><p style="line-height:1.5em">　　妙性真如。是谓大佛顶。大定坚固。斯名首楞严。始中终所不得异。过现未所不能殊。顾圆通止趣一途。修证必资万行。所以用果为因。因曰密因。乘因得果。义曰了义。行此乃能成佛。昧此无由结经。然舍利得秘记涅槃。兼缘觉声闻而毕举。阿难请最初方便。虽内秘外现而俱遗。盖法华功成而位已极。追谈中路所经。楞严就学而志无前。豫断化城之想。结集明眼利根。弃小举要。陈义不待其终。开经已示其极。括五十五位中。约佛子善超之数语。而圆通之法。已见前矣。就二十五圣内。举目连拘絺之六尊。而圆通之人。岂外此乎。古今名宿。分曹竖义。殚力参微。然意义幽深。会者未易。即文辞巧妙。晦者亦多。近三怀法师。辩才无碍。而不注一经。人问其故。曰不优文辞。安敢注经。若不得已。以文士之笔。代僧家之舌。庶几相济。旨哉斯言。几于无我。夫行文之妙经难解。已如斯矣。况析理之深心要渺。当何似焉。要其大概。亦略可言。生死之根本有二。缘心最粗。业识为细。岂容一往无分。菩提之途路无多。真心独露。见性自除。焉得两存不废。旋妄而得法忍。所旋者。岂七番所破之心。舍湛而至不摇。所舍者。正八识所边之际。见见何时。乃如来照生相无明之候。闻闻何法。斯菩萨入见前寂灭之门。从破自。破他。破共。破无因。悟生灭之本无。故曰闻。曰思。曰修。曰如幻。证圆通之不隔。第现业唯行可消。宿愆非咒不敌。既从顶出。即是佛身。立见邪逃。岂关魔号。言思已断。证悟斯存。等妙前之顿渐。境自分明。干慧后之浅深。人多混滥。诸天因地不真。何以寄回心之圣。二乘取途非错。何以堕邪见之流。即数处之觉迷。关全经之明晦。不揣顽冥。妄希信解。研讨五年。栖寻众典。贺居士中男。慧性辩才。深心闳览。昔聚白门。演说数过。中来闽署。披剥四旬。辨因果于兹经。析异同于诸教。较如观果。快若拈华。自谓厥衷所蕴。非缘余笔不宣。亦恐遗亡。勉为疏缉。几回易稿。始得成书。居士来楚。重事推详。猥蒙证可。取经中如所如说之语。爰名如说。</p><p style="line-height:1.5em">　　明天启甲子佛弟子竟陵钟　惺伯敬撰</p><p style="line-height:1.5em">　　如说新序</p><p style="line-height:1.5em">　　佛之说法。非于法外有说也。如法说之而已。后人之说经。亦不宜于经外有说也。如经说之而已。有求多于说者。或摘经之一二字。以为脉络之通。或割经之前后章。以为科分之晢。其说也。病在支离。夫支离于经中。已非如矣。或以己学之所得。师门之所传。不问经旨之果然。而必以其意妄合之。其说也。病在附会。附会于经外。非如益甚焉。善哉周子讷公之说楞严。一本于如也。夫楞严一经。始自征心。极于见见观观。宗门参究之指备矣。由仪律道场。历五十五位。绝诸七趣。证与修毕举。因与果并彰。其所说之法。比他经为最全。终辨入邪诸魔。功尤最尽。使后之学者。但如经之文。说经之意。已莫可殚究。支离附会之说。又何容增益其间哉。旧之说楞严者数十家。说无全是非。以如不如辨之。其区别何可爽。往者伯敬钟公广搜而约衷之。唯择其精。不摘其谬。但取其义。不名其人。题之曰如说。周子深契是经。无以易是说。特梓而新之以行世。盖非周之说。而钟之说也。又非钟之说。而诸家之说。亦非诸家之说。而佛之说。并非佛他经之说。而楞严之说。说于经。如于法。如至矣。蔑以加矣。于此如。于彼如。求异同于其间不可得。操是说也。推之以说他经。亦犹是矣。</p><p style="line-height:1.5em">　　赐进士出身山西布政使司布政使携李佛弟子王庭康熙十八年菊月重阳后十日敬题</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 