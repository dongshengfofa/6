<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,楞严经如说第五卷' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>楞严经如说第五卷</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　大佛顶如来密因修证了义诸菩萨万行首楞严经如说第五卷</p><p style="line-height:1.5em">　　阿难白佛言。世尊。如来虽说第二义门。今观世间解结之人。若不知其所结之元。我信是人。终不能解。世尊。我及会中有学声闻。亦复如是。从无始际。与诸无明。俱灭俱生。虽得如是多闻善根。名为出家。犹隔日疟。唯愿大慈哀愍沦溺。今日身心。云何是结。从何名解。亦令未来苦难众生。得免轮回。不落三有。作是语已。普及大众。五体投地。雨泪翘诚。伫佛如来无上开示。</p><p style="line-height:1.5em">　　如来前卷开示第二决定。始令审详烦恼根本。次云汝观世间解结之人。不见所结。云何知解。烦恼根本。即是所结。阿难欲深知此结。故请世尊发明。元。本也。即最初结起本元。此有远近。远即因明立所。所既妄立。生汝妄能。近即识精元明。遍在根门。名为所结之元。从无始际。与诸无明俱灭俱生。谓之俱生无明。亦是此物。故此结元。关系极重。</p><p style="line-height:1.5em">　　尔时世尊。怜愍阿难。及诸会中诸有学者。亦为未来一切众生。为出世因。作将来眼。以阎浮檀。紫金光手。摩阿难顶。即时十方普佛世界。六种震动。微尘如来。住世界者。各有宝光。从其顶出。其光同时于彼世界。来祇陀林。灌如来顶。是诸大众得未曾有。于是阿难及诸大众。俱闻十方微尘如来。异口同音。告阿难言。善哉阿难。汝欲识知俱生无明。使汝轮转生死结根。唯汝六根。更无他物。汝复欲知无上菩提。令汝速证安乐解脱寂静妙常。亦汝六根。更非他物。</p><p style="line-height:1.5em">　　此经名大佛顶者。正谓开示无上顶法也。含生本具极果。所宗识精元明。超出理表。见道者。见乎此也。修道者。修乎此也。证道者。证乎此也。将欲开示此法。先摩当机之顶而表示之。诸佛又各放顶光灌如来之顶者。意明当机识精中之元明。即如来果位究竟之明元。同一顶法。表示之方。至详尽矣。如来既以此形示之。复以此明告之。曰。生死涅槃。烦恼菩提。皆是六根。更无他物。足为发明结元之謦欬。开示解结之先容。无明。即结也。无明而曰俱生。见有六根。即有无明。问云何是结。答以唯汝六根。问从何名解。答以亦汝六根。此就今日身心。确实指陈。离此更无结元。离此更无解处。</p><p style="line-height:1.5em">　　阿难虽闻如是法音。心犹未明。稽首白佛。云何令我生死轮回。安乐妙常。同是六根。更非他物。佛告阿难。根尘同源。缚脱无二。识性虚妄。犹如空华。阿难。由尘发知。因根有相。相见无性。同于交芦。是故汝今知见立知。即无明本。知见无见。斯即涅槃无漏真净。云何是中更容他物。尔时世尊欲重宣此义。而说偈言。</p><p style="line-height:1.5em">　　恐阿难误执六根结尘流逸。故佛言此根与尘。同是湛圆妙觉心。迷时结水为冰。悟时冰还为水。故曰缚脱无二。恐阿难误执六根引识。自劫家宝。故佛言识体全空。不但缚脱无二。亦且本未尝缚也。识性二句。明自证分之虚。由尘四句。明相见二分之虚。知即见分。相即相分。根尘为缘。识生其中。见分似由根引。然离尘则不能发知。相分似因尘起。然离根则不能取相。是则离相无见。离见无相。了无自性。彻底虚妄。执知见实有。名立知见。此即妄心。达知见无性。名无知见。此即真心。于知见处明暗妄形。粘湛发见。流逸奔色。即此知见。便是无明根本。于知见处。不随前尘。脱粘内伏。内莹发光。即此知见。便是涅槃根本。阿难问云何是结。从何名解。知见立知。即是结。知见无见。即是解。</p><p style="line-height:1.5em">　　真性有为空。缘生故如幻。无为无起灭。不实如空华。言妄显诸真。妄真同二妄。犹非真非真。云何见所见。中间无实性。是故若交芦。结解同所因。圣凡无二路。汝观交中性。空有二俱非。迷晦即无明。发明便解脱。</p><p style="line-height:1.5em">　　真性二字。颂同源源字。有为空至交芦。颂识性虚妄。真性本空。则诸有为法。云何而生。皆托缘而生。其体如何。如幻而已。如幻故无为。无为故无起灭。无起灭。故如空华。所谓真性者。亦因言妄而显耳。妄与真。同为二妄也。真尚不立。何况于妄。极言妄之必无。真非真者。即真妄二字。见谓根。所见谓尘。真妄犹且皆非。云何有见所见乎。若相若见。俱无实性。岂不若交芦之互倚。而其中实空者哉。结解下。颂缚脱无二。所因。谓六根也。结即为凡。解即成圣。圣凡结解。不离六根。故曰同所因。无二路也。汝观交中性。牒前喻。言空。则芦有外相言有。则芦中本空。喻根境妄执似有。其体元空也。迷晦即无明。所谓失彼精了。可以结也。发明便解脱。所谓发本明耀。可以解也。发者。翻迷发悟。明者。转晦成明○真性四句。总显有为即无为耳。有为。通指根尘识。前云决定弃捐诸有为相。又云汝但不循十二诸有为相。阿难谓离此有为。别有无为。故疑云何同是六根。更非他物。佛言汝今分妄分真。总未达根尘之源耳。源者何。真性是也。以真性观之。诸有为法。当体即空。全是无为。求起灭不可得。求真妄不可得。何必离缚求脱。离结求解。离有为求无为哉。</p><p style="line-height:1.5em">　　解结因次第。六解一亦亡。根选择圆通。入流成正觉。陀那微细识。习气成暴流。真非真恐迷。我常不开演。自心取自心。非幻成幻法。不取无非幻。非幻尚不生。幻法云何立。是名妙莲华。金刚王宝觉。如幻三摩提。弹指超无学。此阿毗达磨。十方薄伽梵。一路涅槃门。</p><p style="line-height:1.5em">　　蹑前结解之义。起后圆通之文。因者。解因结之次第也。六解则根拔。一亡则湛圆。选得圆根。则入圣流。成正觉矣。陀那下。俱承入流成正觉来。如何谓之流。即陀那习气。故成暴流。云何入流。即不取无非幻等。云何成正觉。即是莲华等。阿陀那。此云执持。第八识也。含藏种子为习气。积生识浪为暴流。湛由是分。结由是起也。此识依真如而起。杂乎真妄之间。若以为真。恐迷妄习而自误。以为非真。恐迷自性而外求。故非时非机。宁不开演。一切诸法。唯心所现。而于中取著。妄成根结。是自心取自心。非幻成幻法也。由妄取。故有幻非幻。若不妄取。非幻亦无。非幻尚无。幻法何有。则根尘顿净。圆通现前矣。不取二字。入流之法。是名下。所谓成正觉也。是字。指不取法门。以其用果觉为因。于净不著。于污不染。名妙莲华。究竟坚固。根境结惑。拟之即销。各金刚王觉。真妄俱泯。幻与不幻。二俱不取。名如幻三摩提。正受依此修道。一弹指间。可超无学。而入圆位。十方如来。迥出生死。速证寂常。莫不由斯。故曰十方薄伽梵。一路涅槃门。圣足所履。其乘无二。曰一路。此偈发明如幻之义。首提缘生如幻。次明结解俱幻。然后以自心取自心。成如幻三摩之义。次卷观音如幻闻熏。可见此偈已暗选观音菩萨修行法门。后五十五位真菩提路。又以如幻结之。</p><p style="line-height:1.5em">　　于是阿难及诸大众。闻佛如来无上慈诲。祇夜伽陀。杂糅精莹。妙理清彻。心目开明。叹未曾有。阿难合掌。顶礼白佛。我今闻佛无遮大悲。性净妙常。真实法句。心犹未达六解一亡。舒结伦次。唯垂大慈。再愍斯会。及与将来。施以法音。洗涤沉垢。</p><p style="line-height:1.5em">　　此因领悟而复请未明也。祇夜。此云应颂。应上长行而颂故。伽陀。此云讽颂。不应长行。但孤起而讽美称颂故。杂糅精莹者。谓二颂合明。无不精透也。无遮大悲。言其博济。性净妙常。真实法句。称性之谈也。沉垢。微细结惑也。阿难至此。方信根性为修证之门。不复致疑。但请伦次及选择一门而已。</p><p style="line-height:1.5em">　　即时如来。于师子座。整涅槃僧。敛僧伽梨。揽七宝几。引手于几。取劫波罗天所奉华巾。于大众前。绾成一结。示阿难言。此名何等。阿难大众俱白佛言。此名为结。于是如来绾叠华巾。又成一结。重问阿难。此名何等。阿难大众又白佛言。此亦名结。如是伦次绾叠华巾。总成六结。一一结成。皆取手中所成之结。持问阿难。此名何等。阿难大众亦复如是次第酬佛。此名为结。佛告阿难。我初绾巾。汝名为结。此叠华巾。先实一条。第二第三。云何汝曹复名为结。阿难白佛言。世尊。此宝叠华。缉绩成巾。虽本一体。如我思惟。如来一绾。得一结名。若百绾成。终名百结。何况此巾只有六结。终不至七。亦不停五。云何如来只许初时。第二第三不名为结。佛告阿难。此宝华巾。汝知此巾元止一条。我六绾时。名有六结。汝审观察。巾体是同。因结有异。于意云何。初绾结成。名为第一。如是乃至第六结生。我今欲将第六结名成第一不。不也。世尊。六结若存。斯第六名。终非第一。纵我历生尽其明辩。如何令是六结乱名。佛言如是。六结不同。循顾本因。一巾所造。令其杂乱。终不得成。则汝六根。亦复如是。毕竟同中。生毕竟异。</p><p style="line-height:1.5em">　　涅槃僧。云里衣。僧伽梨。云大衣。劫波罗。云时分。即夜摩天。叠华。西天之帛。织成华卉繁多。天献尤为贵重。同谓一真之性。理本无差。如巾之体。异谓六根之精。事用有别。如巾之结。一一致问者。明不绾则已。绾必成结。喻六尘粘湛。定生六根也。世尊以性中相知。难其可将六成一。阿难以用中相背。答六结不可乱名。将六成一者。六根互用也。毕竟同中生毕竟异者。未结之先。元是一体。本无异同。既结之后。各有界限分隔。不得互用。以上结之伦次。</p><p style="line-height:1.5em">　　佛告阿难。汝必嫌此六结不成。愿乐一成。复云何得。阿难言。此结若存。是非锋起。于中自生此结非彼。彼结非此。如来今日。若总解除。结若不生。则无彼此。尚不名一。六云何成。佛言。六解一亡。亦复如是。</p><p style="line-height:1.5em">　　佛谓必欲反异为同。将六作一。用何筹策。方可得成。阿难谓六结若存。则彼此各有定位。若以六作一。则诤论锋起。决不可得。莫若解除。则结惑不生。而同异圆泯。六根之精。元是一真之性。以随缘故。在眼曰见精。在耳曰听精。若能随拔一根。脱粘内伏。六既融一。一亦斯亡。一亡非并真体而亡之。但不对乎六结。自不立乎一真。</p><p style="line-height:1.5em">　　由汝无始心性狂乱。知见妄发。发妄不息。劳见发尘。如劳目睛。则有狂华。于湛精明。无因乱起。一切世间山河大地。生死涅槃。皆即狂劳颠倒华相。阿难言。此劳同结。云何解除。如来以手将所结巾。偏掣其左。问阿难言。如是解不。不也。世尊。旋复以手偏牵右边。又问阿难。如是解不。不也。世尊。佛告阿难。我今以手左右各牵。竟不能解。汝设方便。云何解成。阿难白佛言。世尊。当于结心。解即分散。佛告阿难。如是如是。若欲除结。当于结心。</p><p style="line-height:1.5em">　　狂乱者。清净心中。不觉心起而有其念。遂成业识。知见妄发者。由业识而转成见分。劳见发尘者。由见分而复生相分。一切世间山河大地。即相分。生死涅槃。即见分。若执相分为有。而堕我见者。为生死。若空相分为无。而堕法见者。为涅槃。本觉湛性之中。一法叵得。世出世间一一名数。皆是狂劳华相也。阿难谓劳见发尘之劳。即是一巾所成之结。不知用何等工夫。方可得解。世尊示左右各牵而不能解。喻凡夫执有。二乘著空。皆是以结去结。尽属偏邪。俱不能解。当从结心下手。方得解除。结心者。即陀那细识。是根结之心。</p><p style="line-height:1.5em">　　阿难。我说佛法从因缘生。非取世间和合粗相。如来发明世出世法。知其本因。随所缘出。如是乃至恒沙界外。一滴之雨。亦知头数。现前种种松直棘曲。鹄白乌玄。皆了元由。是故阿难。随汝心中选择六根。根结若除。尘相自灭。诸妄销亡。不真何待。</p><p style="line-height:1.5em">　　既说解结当于结心。欲选根而修圆行。故示佛法从因缘生。若前四大因缘。则世间和合粗相。故一向排摈。今之因缘。是欲拣选圆根。一门深入。发明大事因缘也。世谓六凡。出世谓四圣。知此十界皆随所修而得果。所谓因缘也。悬知界外雨滴。及松棘鹄乌等元由。有情无情。种种因缘。照了不昧。佛智如此。则今所说选根解结。圆修因缘。岂差谬乎。以上舒结方法。</p><p style="line-height:1.5em">　　阿难。我今问汝。此劫波罗巾。六结现前。同时解萦。得同除不。不也。世尊。是结本以次第绾生。今日当须次第而解。六结同体。结不同时。则结解时。云何同除。佛言。六根解除。亦复如是。此根初解。先得人空。空性圆明。成法解脱。解脱法已。俱空不生。是名菩萨从三摩地。得无生忍。</p><p style="line-height:1.5em">　　解结次第。即在选根选字之中。一根在先。其结已解。其余五根。次第而除。互相为用。六结不同时。喻六根不同位也。结不能一时并解。喻根不能一时尽消也。此根下。明结解所得之功能。得人空者。于我无著。破烦恼障。空性圆明。成法解脱。则破所知障。得法空矣。俱空者。人法俱空。而俱空亦空。始得不生不灭。为因地心。入发心住。是名得无生忍。</p><p style="line-height:1.5em">　　阿难及诸大众。蒙佛开示慧觉圆通。得无疑惑。一时合掌。顶礼双足。而白佛言。我等今日身心皎然。快得无碍。虽复悟知一六亡义。然犹未达圆通本根。世尊。我辈飘零。积劫孤露。何心何虑。预佛天伦。如失乳儿。忽遇慈母。若复因此。际会道成。所得密言。还同本悟。则与未闻无有差别。唯垂大悲。惠我秘严。成就如来最后开示。作是语已。五体投地。退藏密机。冀佛冥授。</p><p style="line-height:1.5em">　　承上赐与华屋。请乞入门。佛陈二决定义。又决定义中。开示慧觉圆通。悟知一六亡义。犹未的晓圆通本根。乃思多劫飘零。何意今得值佛。可谓奇际矣。若复因此际会。名为成道。而所得密言。只同向悟一六亡义。依然不知圆通本根。与未闻开示何别。故愿更惠秘严。成就最后开示。盖冀佛的指一门。令得深入。是谓圆通本根也。</p><p style="line-height:1.5em">　　尔时世尊。普告众中诸大菩萨。及诸漏尽大阿罗汉。汝等菩萨及阿罗汉。生我法中。得成无学。我今问汝最初发心。悟十八界。谁为圆通。从何方便。入三摩地。</p><p style="line-height:1.5em">　　阴入处界。本如来藏妙真如性。佛欲显诸菩萨万行首楞严。故寄选根。令二十五圣。各开众妙之门。明彼皆为正修也。一切法。不出十八界。只十八圣足彰万法矣。必陈七大者。七大为总。十八界为别。若总若别。皆可入法界也。二十五圣证圆通处。皆从三科七大中。非从根来。非从境生。非从空出等。悟诸法不自生。不他生。不无因生。证到圆通周遍。随众生心。应所知量之妙。即是圆通地位。宗门一派。明是诸圣逗出。问金刚经云。实无有法。名阿罗汉。又云我不作是念。我是离欲阿罗汉。何故诸圣历言所得所证。答法华会上。世尊说诸大弟子。皆是内秘外现。助宣大教之人。今楞严会中。特问远因。欲其转教菩萨。故诸圣方敢恣口自陈。从无量劫中。种诸善根。是现身说法。非存所得心也。</p><p style="line-height:1.5em">　　憍陈那五比丘。即从座起。顶礼佛足。而白佛言。我在鹿苑。及于鸡园。观见如来最初成道。于佛音声。悟明四谛。佛问比丘。我初称解。如来印我名阿若多。妙音密圆。我于音声。得阿罗汉。佛问圆通。如我所证。音声为上。</p><p style="line-height:1.5em">　　此因声尘而入。憍陈那。此云火器。先世为事火外道。后世以为姓。五比丘。乃佛最初得度者。佛出家时。父王命本族三人。母族二人随卫。后逃鹿苑修外道。佛成道已。即往为彼三转四谛。问言解否。陈那答已解。佛命彼阿若多。此云解也。因闻四谛。了声性空。唯如来藏。妙音。即音之实相。密圆者。密悟圆理。于声教发悟也。四谛。苦集灭道也。苦是苦果。集是苦因。无始积集业行。故名为集。由业因而招苦果。是世间因果。灭是寂灭。灭苦集而证涅槃。道是三十七道品。修此道品得证灭。是出世因果。</p><p style="line-height:1.5em">　　优婆尼沙陀。即从座起。顶礼佛足。而白佛言。我亦观佛最初成道。观不净相。生大厌离。悟诸色性。以从不净白骨微尘。归于虚空。空色二无。成无学道。如来印我名尼沙陀。尘色既尽。妙色密圆。我从色相。得阿罗汉。佛问圆通。如我所证。色因为上。</p><p style="line-height:1.5em">　　此因色尘而入。优婆尼沙陀。此云近少。亦云尘性。谓微尘是色之少分也。因尘解悟。故得此名。昔多贪欲。佛令作不净观。因观色尘本如来藏。故曰悟诸色空。幻色既空。空亦不住。故曰色空二无。幻垢永消。证真实相。故曰色尘既尽。妙色密圆。始以色为病。九想与空为药。至此则药病皆除。忽然悟入。九想者。一[月*夆]胀想。二青瘀想。三坏想。四血涂漫想。五脓烂想。六虫啖想。七散想。八骨想。九烧想。</p><p style="line-height:1.5em">　　香严童子。即从座起。顶礼佛足。而白佛言。我闻如来教我谛观诸有为相。我时辞佛。宴晦清斋。见诸比丘烧沉水香。香气寂然。来入鼻中。我观此气。非木非空。非烟非火。去无所著。来无所从。由是意销。发明无漏。如来印我得香严号。尘气倏灭。妙香密圆。我从香严得阿罗汉。佛问圆通。如我所证。香严为上。</p><p style="line-height:1.5em">　　此因香尘而入。因香成道。悟香性空。得坚固定。故名香严。初成觉道。具体而微。故称童子。宴晦。安坐冥心之谓。清斋。静室也。香乃有为中一法。寂然者。无相也。观香无从。心相亦尽。故曰由是意销。狂心顿歇也。发明无漏。即见如来藏性也。染幻既空。实相常住。故曰尘气倏灭。妙香密圆。</p><p style="line-height:1.5em">　　药王药上二法王子。并在会中五百梵天。即从座起。顶礼佛足。而白佛言。我无始劫。为世良医。口中尝此娑婆世界草木金石。名数凡有十万八千。如是悉知苦酢醎淡甘辛等味。并诸和合俱生变异。是冷是热。有毒无毒。悉能遍知。承事如来。了知味性。非空非有。非即身心。非离身心。分别味因。从是开悟。蒙佛如来。印我昆季药王药上二菩萨名。今于会中为法王子。因味觉明。位登菩萨。佛问圆通。如我所证。味因为上。</p><p style="line-height:1.5em">　　此因味尘而入。苦酢等。六味也。众味共成。名和合。直尔采用。名俱生。修炼炮火。名变异。世尝药草。即神农之俦。事佛闻法。即于味性。了知无生因。而证觉空有。味非空。故非离身心。味非有。故非即身心。</p><p style="line-height:1.5em">　　跋陀婆罗。并其同伴十六开士。即从座起。顶礼佛足。而白佛言。我等先于威音王佛。闻法出家。于浴僧时。随例入室。忽悟水因。既不洗尘。亦不洗体。中间安然。得无所有。宿习无忘。乃至今时从佛出家。令得无学。彼佛名我跋陀婆罗。妙触宣明。成佛子住。佛问圆通。如我所证。触因为上。</p><p style="line-height:1.5em">　　此因触尘而入。跋陀婆罗。此云贤护。亦云贤守。能护自己。不为物转。故得此名。破诸无明。始开佛觉。故称开士。威音见谛。是为初心。今从释迦。证于深位。外尘内体。内外俱无。安有中间为水洗者。触之为义。以水与我交涉得名。今皆无之。触果安在。无触而触。触实无触。触处道场。触目菩提。故曰妙触。</p><p style="line-height:1.5em">　　摩诃迦叶。及紫金光比丘尼等。即从座起。顶礼佛足。而白佛言。我于往劫。于此界中。有佛出世。名日月灯。我得亲近。闻法修学。佛灭度后。供养舍利。然灯续明。以紫金光涂佛形像。自尔以来。世世生生。身常圆满紫金光聚。此紫金光比丘尼等。即我眷属。同时发心。我观世间六尘变坏。唯以空寂。修于灭尽。身心乃能度百千劫。犹如弹指。我以空法成阿罗汉。世尊说我头陀为最。妙法开明。销灭诸漏。佛问圆通。如我所证。法因为上。</p><p style="line-height:1.5em">　　此因法尘而入。摩诃迦叶。此云大饮光。姓也。其身金色。光吞日月。名毕钵罗。紫金光尼。在家眷属。供养舍利等。叙往因也。观尘变坏。悟法空寂。遂修灭尽定。以灭意根。不缘法尘。得无生灭。故超百千劫如弹指顷。持金袈裟于鸡足山入定。待弥勒降生。此其证也。六尘竟。六尘皆言妙者。不缚于尘故。</p><p style="line-height:1.5em">　　阿那律陀。即从座起。顶礼佛足。而白佛言。我初出家。常乐睡眠。如来诃我为畜生类。我闻佛诃。啼泣自责。七日不眠。失其双目。世尊示我乐见照明。金刚三昧。我不因眼。观见十方。精真洞然。如观掌果。如来印我成阿罗汉。佛问圆通。如我所证。旋见循元。斯为第一。</p><p style="line-height:1.5em">　　此因眼识而入。阿那律陀。此云如意。是佛堂弟。过去以饭施辟支佛。感九十一劫受如意乐。佛在给孤园说法。那律眼睡。佛说偈云。咄咄何为睡。螺蛳蚌蛤类。一睡一千年。不闻佛名字。乐见照明。略似修净土作日观。目虽不见。而以心目乐见。忽得照明。体无时昏。物莫能蔽。不失不坏。故曰金刚。精真洞然者。真性之中。精光显发。洞见大千。犹如掌果。</p><p style="line-height:1.5em">　　周利槃特迦。即从座起。顶礼佛足。而白佛言。我阙诵持。无多闻性。最初值佛。闻法出家。忆持如来一句伽陀。于一百日。得前遗后。得后遗前。佛愍我愚。教我安居。调出入息。我时观息。微细穷尽生住异灭。诸行刹那。其心豁然。得大无碍。乃至漏尽成阿罗汉。住佛座下。印成无学。佛问圆通。如我所证。反息循空。斯为第一。</p><p style="line-height:1.5em">　　此因鼻根而入。槃特迦。此云继道。以生路边故。周利其兄也。是双生儿。故兼标兄名。过去为大法师。秘吝佛法。不肯教人。感愚钝报。以宿善故。遇佛出家。佛令调息摄心。因而了悟出息入息。皆具四相。初起曰生。不断曰住。渐微曰异。已断曰灭。诸行。即四相迁流也。暗钝虽有远因。而近缘亦由杂乱。调息摄住。不杂余缘。所以心得豁然。定能发慧也。反息循空。谓反穷气息。至极细处。亦归于空也。</p><p style="line-height:1.5em">　　憍梵钵提。即从座起。顶礼佛足。而白佛言。我有口业。于过去劫轻弄沙门。世世生生。有牛呞病。如来示我一味清净心地法门。我得灭心。入三摩地。观味之知。非体非物。应念得超世间诸漏。内脱身心。外遗世界。远离三有。如鸟出笼。离垢销尘。法眼清净。成阿罗汉。如来亲印。登无学道。佛问圆通。如我所证。还味旋知。斯为第一。</p><p style="line-height:1.5em">　　此因舌根而入。憍梵钵提。此云牛呞。牛不食亦虚哨。往昔见老沙门无齿而食。说其似牛。世世感此报。佛为遮谤。赐之数珠。令常念佛。断诸杂缘。纯一清净。既得念佛三昧。复观味性。非体知。不随根也。非物知。不著尘也。虽举味尘。盖显于舌。能知乃舌耳。佛欲教以舌根圆通。先令止散入寂。后教从寂起照。观察尝性。根尘两忘。豁悟藏性。故诸漏顿尽。内脱身心。是正报解脱。外遗世界。是依报解脱。远离三界缠缚。如鸟出笼。所向无碍也。离垢销尘。明断惑功。法眼清净。明得果义。还味旋知。谓还味之流。旋归真如觉也。</p><p style="line-height:1.5em">　　毕陵伽婆蹉。即从座起。顶礼佛足而白佛言。我初发心。从佛入道。数闻如来说诸世间不可乐事。乞食城中。心思法门。不觉路中毒刺伤足。举身疼痛。我念有知。知此深痛。虽觉觉痛。觉清净心。无痛痛觉。我又思惟。如是一身。宁有双觉。摄念未久。身心忽空。三七日中。诸漏虚尽。成阿罗汉。得亲印记。发明无学。佛问圆通如我所证。纯觉遗身。斯为第一。</p><p style="line-height:1.5em">　　此因身根而入。毕陵伽婆蹉。此云余习。五百世为婆罗门。种性傲慢。余习未忘。世间不可乐事。即苦谛也。奉教思苦。适遇苦事。入道之缘也。木石无知。则刀割香涂。了无所知。我唯有知。故知此痛。虽有觉而觉此痛。吾本觉心。原是清净无痛。盖清净觉心。痛不能及也。且我一身。宁身双觉乎。止有清净之真觉。原无觉痛之妄觉。真妄不两立。故身心忽空。正是悟处。身空故无痛者。心空故无觉痛者。摄念者。随顺无痛清净之真觉。不随顺觉痛之妄觉也。诸漏虚尽者。真觉藏性现前。妄觉了不可得也。纯觉遗身。唯一圆融清净宝觉。更无身相。</p><p style="line-height:1.5em">　　须菩提即从座起。顶礼佛足。而白佛言。我旷劫来。心得无碍。自忆受生如恒河沙。初在母胎。即知空寂。如是乃至十方成空。亦令众生证得空性。蒙如来发性觉真空。空性圆明。得阿罗汉。顿入如来宝明空海。同佛知见。印成无学。解脱性空。我为无上。佛问圆通。如我所证。诸相入非。非所非尽。旋法归无。斯为第一。</p><p style="line-height:1.5em">　　此因意根而入。解空非止一世。在胎知空。空慧不为胎阴所迷也。生而即能谈空。亦令众生证空。虽解空而修惑未尽。发者。与之发明也。性觉真空。即第一义空。入宝明海。同佛知见。证空如来藏。而具不空之德也。诸相入非。诸相皆入于非相也。非所非尽。空相亦空矣。旋法归无。无即空也。六根竟。阙耳根者。选当机。特留殿后。五根内四有旋反字面。以根性门中。俱有旋根脱尘之义。与尘识不同。</p><p style="line-height:1.5em">　　舍利弗。即从座起。顶礼佛足。而白佛言。我旷劫来。心见清净。如是受生如恒河沙。世出世间种种变化。一见则通。获无障碍。我于中路。逢迦叶波兄弟相逐。宣说因缘。悟心无际。从佛出家。见觉明圆。得大无畏。成阿罗汉。为佛长子。从佛口生。从法化生。佛问圆通。如我所证。心见发光。光极知见。斯为第一。</p><p style="line-height:1.5em">　　此因眼识而入。心见。即眼识。清净。无障碍也。世出世间。一切凡圣境界也。由眼识明利。故一见即通。名为法眼。迦叶说偈。诸法从缘生。亦复从缘灭。我佛大沙门。常作如是说。从缘生灭。生即无生。灭亦无灭。以悟此故。得心无际。即见离念之相。获慧眼矣。见觉明圆。幻识已销。真觉圆现也。得大无畏。见之彻也。智慧第一。名德居长。称长子。如来开示妙法。故云从口从法。获佛眼矣。心见发光。光极知见。从于眼识。发显智光。智光极处。即佛知见也。</p><p style="line-height:1.5em">　　普贤菩萨。即从座起。顶礼佛足。而白佛言。我已曾与恒沙如来。为法王子。十方如来。教其弟子菩萨根者。修普贤行。从我立名。世尊。我用心闻。分别众生所有知见。若于他方恒沙界外。有一众生。心中发明普贤行者。我于尔时。乘六牙象。分身百千。皆至其处。纵彼障深。未得见我。我与其人暗中摩顶。拥护安慰。令其成就。佛问圆通。我说本因。心闻发明。分别自在。斯为第一。</p><p style="line-height:1.5em">　　此因耳识而入。行弥法界曰普。位邻极圣曰贤。无行不修。无德不满也。凡具大根。修菩萨行者。皆名普贤之行。心闻。即耳识发明也。象表行步安详。常行不暴。象有六牙。表普贤行遍于六度。白者。众色之本。表一真之理。为万行之本。拥护不令魔扰。安慰不令心退。心闻发明。内证也。分别自在。外用也。即用耳识自性分别。不用意识计度分别也。</p><p style="line-height:1.5em">　　孙陀罗难陀。即从座起。顶礼佛足。而白佛言。我初出家。从佛入道。虽具戒律。于三摩地。心常散动。未获无漏。世尊教我。及拘絺罗。观鼻端白。我初谛观。经三七日。见鼻中气。出入如烟。身心内明。圆洞世界。遍成虚净。犹如琉璃。烟相渐消。鼻息成白。心开漏尽。诸出入息。化为光明。照十方界。得阿罗汉。世尊记我。当得菩提。佛问圆通。我以销息。息久发明。明圆灭漏。斯为第一。</p><p style="line-height:1.5em">　　此因鼻识而入。孙陀罗。云好爱。妻名也。难陀。云欢喜。己号也。为简放牛难陀。故连妻标名。是佛亲弟。先叙欲心未忘。于入定时。心常散动。拘絺罗志性明敏。狂慧数多。心亦散动。佛令同观鼻端之白。驻心于此。勿令异缘。息由风火而起。鼓烦恼浊。其状如烟。净观发明。烦恼渐销。内明外虚。烟销成白。及乎漏尽。无复烦恼。内莹发光。息化光明。</p><p style="line-height:1.5em">　　富楼那弥多罗尼子。即从座起。顶礼佛足。而白佛言。我旷劫来。辩才无碍。宣说苦空。深达实相。如是乃至恒沙如来秘密法门。我于众中。微妙开示。得无所畏。世尊知我有大辩才。以音声轮。教我发扬。我于佛前。助佛转轮。因师子吼。成阿罗汉。世尊印我说法无上。佛问圆通。我以法音。降伏魔怨。销灭诸漏。斯为第一。</p><p style="line-height:1.5em">　　此因舌识而入。辩才有四。一词。二法。三义。四乐说。不屈不穷。俱称无碍。宣说下。指小乘法。如是下。示大乘义。秘密法门者。或如来久默不说之法。或半明半暗之法。或言东意西之法。微妙开示者。曲尽其意而阐明。以彻法源。故无所畏。上叙过去佛事。世尊下。叙现在佛事。音声轮者。是说法音。声轮是喻说。能摧惑障。得胜转依。故喻法音为轮。教我发扬者。令其助佛扬化也。我于下。明功得果。佛问下。结今问义。说法乃舌根。而咀嚼法味。则舌识。说法须意识。今用舌识者。见说法自在。不劳计度也。</p><p style="line-height:1.5em">　　优波离即从座起。顶礼佛足。而白佛言。我亲随佛。逾城出家。亲观如来六年勤苦。亲见如来降伏诸魔。制诸外道。解脱世间贪欲诸漏。承佛教戒。如是乃至三千威仪。八万微细性业遮业。悉皆清净。身心寂灭。成阿罗汉。我是如来众中纲纪。亲印我心。持戒修身。众推无上。佛问圆通。我以执身。身得自在。次第执心。心得通达。然后身心一切通利。斯为第一。</p><p style="line-height:1.5em">　　此因身识而入。亲随亲观。乃至承教。皆身识事。优波离。此云上首。持戒为众纲纪故。又云近执。佛为太子时。彼为亲近执事之臣故。三昧经云。太子既成道。感天动地。放大光明。映蔽魔宫。魔王波旬。恐怖忧惧。乃统八十亿魔军。殊形异状。来相扰害。扰之不动。魔心始服。外道者。佛成道后。游化诸国。外道六师。遍于五天。一师三种。合十八部。皆博学多闻。悉破邪心。皆从化也。降魔制外。明佛智德。解脱欲漏。明佛断德。承佛下。正明悟因。三千威仪者。比丘二百五十戒。对行住坐卧。各二百五十。成一千。对三聚戒。成三千。威是威严。端庄持正之谓。仪是仪表。视听言动。俱有法故。八万等者。重以三千配身口七支。成二万一千。复配四分烦恼。成八万四千。今举大数。故称八万。性业。即杀盗淫妄性所造。遮业。即枝末愆失。因过制遮。印心者。印其持戒修行之清净心也。依身有识。故执身。次执心。聪利者。证圆通也。三聚戒。摄善法。无善不积。起助道行。是智德因。修成报身也。摄律仪。恶无不离。起正道行。是断德因。修成法身也。摄众生。生无不度。起不住道行。是解脱因。修成化身也。七支。心三。贪嗔痴。口四。妄言绮语。两舌恶詈也。四分烦恼。多贪多嗔多痴。及等分也。</p><p style="line-height:1.5em">　　大目犍连。即从座起。顶礼佛足。而白佛言。我初于路乞食。逢遇优楼频螺。伽耶那提。三迦叶波。宣说如来因缘深义。我顿发心。得大通达。如来惠我袈裟著身。须发自落。我游十方。得无挂碍。神通发明。推为无上。成阿罗汉。宁唯世尊。十方如来叹我神力。圆明清净。自在无畏。佛问圆通。我以旋湛。心光发宣。如澄浊流。久成清莹。斯为第一。</p><p style="line-height:1.5em">　　此因意识而入。目犍连。是姓。此云采菽氏。拘律陀。是名。此云无节树。优楼频螺。此云木瓜林。伽耶。此云城。那提。此云江。各从居处得名。大兄门徒五百。两弟各二百五十。佛因降伏火龙。以诸圣迹而调御之。故兄弟三人。兼徒一千。从佛出家。因缘深义。非世间和合粗相。乃发明诸法空义。十方无碍。正显神通第一。不测曰神。无碍曰通。出没聚散。一多大小。更互移易。忽隐忽显。皆不可测知。名为神通。然此是迹。若究其本。元我妙觉真心本有之光。旋湛者。旋意识而复妙湛。即转意识而证如来藏心。心光发宣。神通妙用也。六识竟。识与根何分。姑以眼论。眼照境时。一念不动。如镜中无别分折。此见性也。名眼根用。因循历黑白大小善恶等相。历然分别。即眼识也。由是次第标指。差别计度。即眼家意识矣。余四例知。</p><p style="line-height:1.5em">　　乌刍瑟摩。于如来前。合掌顶礼佛之双足。而白佛言。我常先忆久远劫前。性多贪欲。有佛出世。名曰空王。说多淫人。成猛火聚。教我遍观。百骸四肢。诸冷暖气。神光内凝。化多淫心。成智慧火。从是诸佛。皆呼召我名为火头。我以火光三昧力故。成阿罗汉。心发大愿。诸佛成道。我为力士。亲伏魔怨。佛问圆通。我以谛观身心暖触。无碍流通。诸漏既销。生大宝焰。登无上觉。斯为第一。</p><p style="line-height:1.5em">　　此因火大而入。乌刍瑟摩。此云火头。依德立名。不言座起者。良由示金刚身。卫护侍从。不设本座。将叙其悟。先陈其迷。因迷得悟。则迷是悟因。淫由暖触迫发。生为欲火。死为业火。业力增炽。成猛火聚。问水从贪致。火因嗔心。何故多淫为猛火。答法无定喻。淫心渐渍。润生死根。则喻水。淫心昌炽。枯清净种。则喻火。嗔心猛烈。炎炎难灭。可喻火。嗔心汹涌。滔滔难御。可喻水。人身气有冷暖。以多淫心。酝酿薰蒸。诸冷暖气。悉皆成暖。以正念观照。气从何来。因何成火。观力所注。此气化为神光。向之欲火。今成智火。向爇功德藏。今烧烦恼薪。故曰火光三昧。力士。是金刚本名。亲伏魔怨。是大愿实迹。由护法而伏魔怨也。佛问下。结今问义。初因谛观身中暖触。与外世界火大。无二无别。不相为碍。诸漏尽者。破无明也。宝焰约喻说。宝是心宝。焰是般若。此指圆心实慧。方证无上觉故。因中说果也。</p><p style="line-height:1.5em">　　持地菩萨。即从座起。顶礼佛足。而白佛言。我念往昔普光如来出现于世。我为比丘。常于一切要路津口。田地险隘。有不如法。妨损车马。我皆平填。或作桥梁。或负沙土。如是勤苦。经无量佛出现于世。或有众生于阛阓处。要人擎物。我先为擎。至其所诣。放物即行。不取其直。毗舍浮佛现在世时。世多饥荒。我为负人。无问远近。唯取一钱。或有车牛被于泥溺。我有神力。为其推轮。拔其苦恼。时国大王延佛设斋。我于尔时。平地待佛。毗舍如来摩顶谓我。当平心地。则世界地一切皆平。我即心开。见身微尘。与造世界所有微尘。等无差别。微尘自性。不相触摩。乃至刀兵。亦无所触。我于法性。悟无生忍。成阿罗汉。回心今入菩萨位中。闻诸如来宣妙莲华佛知见地。我先证明。而为上首。佛问圆通。我以谛观身界二尘。等无差别。本如来藏。虚妄发尘。尘销智圆。成无上道。斯为第一。</p><p style="line-height:1.5em">　　此因地大而入。持地菩萨。依行立名。平世界地。积行淳厚。未达尘性本空。闻毗舍浮教。即得心开。观身界微尘。等无差别。由达天地同根万物一体。空诸尘矣。以空合空。岂相触摩。刀兵亦尘也。故亦无所触。悟无生忍者。以达蕴中无我。得证人空也。虽悟无生。而广修万行。具菩萨道。故遇宣说佛知见地。我必预会。而作证明。身界二尘。元是如来藏性。本无差别。由无明一动。知见妄发。故有根尘差别。今根尘既销。镜智圆满。云何不成无上知觉。</p><p style="line-height:1.5em">　　月光童子。即从座起。顶礼佛足。而白佛言。我忆往昔。恒河沙劫。有佛出世。名为水天。教诸菩萨。修习水观。入三摩地。观于身中。水性无夺。初从涕唾。如是穷尽津液精血。大小便利。身中旋复。水性一同。见水身中。与世界外。浮幢王刹。诸香水海。等无差别。我于是时。初成此观。但见其水。未得无身。当为比丘。室中安禅。我有弟子。窥窗观室。唯见清水。遍在室中。了无所见。童稚无知。取一瓦砾。投于水内。激水作声。顾盻而去。我出定后。顿觉心痛。如舍利弗。遭违害鬼。我自思惟。今我已得阿罗汉道。久离病缘。云何今日忽生心痛。将无退失。尔时童子。捷来我前。说如上事。我则告言。汝更见水。可即开门。入此水中。除去瓦砾。童子奉教。后入定时。还复见水。瓦砾宛然。开门除出。我后出定。身质如初。逢无量佛。如是至于。山海自在通王如来。方得亡身。与十方界。诸香水海。性合真空。无二无别。今于如来得童真名。预菩萨会。佛问圆通。我以水性一味流通。得无生忍。圆满菩提。斯为第一。</p><p style="line-height:1.5em">　　此因水大而入。月乃水精。水性圆明。故号月光。水天者。证水大彻于性天也。此佛或从此大入圆。或观时机示号。与观相应耳。无夺者。不相乖异。准华严经。华藏海中。有大莲华。其莲华中。有诸香水海。一一香水海。各有一华。为诸佛刹世界之种。华藏世界。在香水海中。有二十重。累高如幢。故曰浮幢王刹。香水海无量无边。今观身水。与彼海同。水遍室中。观成之相也。问室中之水。是从何来。答是定果色。定心所化。入定则有。出定则无。不同业果色。共业同感。唯自见之。而能令他人见者。观力殊胜。不思议境。如世尊伏龙火。石窟洞然。聪禅师入火光定。山谷如焚。未亡身者。身水为二。犹有我身。同彼水也。亡身者。与水为一。求于我身。不可得也。身存因有小苦。观成永无大害。舍利入定于恒河岸。为宿怨鬼所击。出定头痛。佛曰。汝若无定。身应碎坏。此身既空。水观亦空。即与性空真水。周遍法界。得自在也。得童真名者。具童子之真德。预菩萨会者。证菩萨之法空。水性流通者。从水观得圆通也。</p><p style="line-height:1.5em">　　琉璃光法王子。即从座起。顶礼佛足。而白佛言。我忆往昔。经恒沙劫。有佛出世。名无量声。开示菩萨本觉妙明。观此世界。及众生身。皆是妄缘风力所转。我于尔时。观界安立。观世动时。观身动止。观心动念。诸动无二。等无差别。我时觉了此群动性。来无所从。去无所至。十方微尘。颠倒众生。同一虚妄。如是乃至三千大千。一世界内。所有众生。如一器中贮百蚊蚋。啾啾乱鸣。于分寸中。鼓发狂闹。逢佛未几。得无生忍。尔时心开。乃见东方不动佛国。为法王子。事十方佛。身心发光。洞彻无碍。佛问圆通。我以观察风力无依。悟菩提心。入三摩地。合十方佛。传一妙心。斯为第一。</p><p style="line-height:1.5em">　　此因风大而入。以所悟洞彻。得琉璃号。无量声佛。亦合风大。开示本觉无动。而身界之动。皆风力所转。琉璃因是观界观世。观身观心。迁流运止。同一虚妄。大千群动。皆即狂劳。犹百蚊蚋。鼓于方寸耳。既了狂劳。乃见不动佛也。东为群动之首。而佛号不动。即动而静也。能即动而静。故身心无碍。传一妙心者。证无动本觉也。</p><p style="line-height:1.5em">　　虚空藏菩萨。即从座起。顶礼佛足。而白佛言。我与如来。定光佛所。得无边身。尔时手执四大宝珠。照明十方微尘佛刹。化成虚空。又于自心现大圆镜。内放十种微妙宝光。流灌十方尽虚空际。诸幢王刹。来入镜内。涉入我身。身同虚空。不相妨碍。身能善入微尘国土。广行佛事。得大随顺。此大神力。由我谛观四大无依。妄想生灭。虚空无二。佛国本同。于同发明。得无生忍。佛问圆通。我以观察虚空无边。入三摩地。妙力圆明。斯为第一。</p><p style="line-height:1.5em">　　此从空大而入。从德立名。故名虚空藏。然非断空。能容一切利物方便。因加一藏字。定光佛。即然灯佛也。空体无边故得无边身。华严海中有四宝珠。能消海水。喻菩萨有四智珠。能消性海中波浪也。照明尘刹。化虚空者。以性融相也。心境放光。摄刹入身。而身不妨碍。则空而不空。身同虚空法身也。身入微尘。应身也。说三乘法为佛事。称四悉檀为随顺。悉。遍也。檀。施也。初世界悉檀者。随方异说。令生欢喜益也。二为人悉檀者。生善益也。三对治悉檀者。破恶益也。四第一义悉檀者。入理益也。此大下。结归本因。谓由观四大身心。虚空佛国。同一虚妄。于同发明。而悟性觉真空。性空真觉。故有如此大用也。妙力圆明。指空色无碍。身土相入也。</p><p style="line-height:1.5em">　　弥勒菩萨。即从座起。顶礼佛足。而白佛言。我忆往昔。经微尘劫。有佛出世。名日月灯明。我从彼佛。而得出家。心重世名。好游族姓。尔时世尊。教我修习唯心识定。入三摩地。历劫已来。以此三昧事恒沙佛。求世名心。歇灭无有。至然灯佛出现于世。我乃得成无上妙圆。识心三昧。乃至尽空。如来国土。净秽有无。皆是我心变化所现。世尊。我了如是唯心识故。识性流出无量如来。今得授记。次补佛处。佛问圆通。我以谛观十方唯识。识性圆明。入圆成实。远离依他。及遍计执。得无生忍。斯为第一。</p><p style="line-height:1.5em">　　此因识大而入。弥勒。此云慈氏。心重世名者。务虚名而不务实修也。好游族姓者。不内旋而向外驰求也。修习唯心识定者。令其审观万法皆从心识所变。非实有也。求世名心。歇灭无有者。知幻境不实。名心顿空。一意内观也。然灯下。因观成而悟入。妙圆识心。如来藏性也。乃至下。悟器界净秽。皆从识变。不自外求也。世尊下。明诸佛皆从识性流出。不由他变也。次补佛处者。谓既登等觉。位邻极圣。释尊法灭之后。弥勒即于此界。补释尊之后化。不悟唯识。故背心逐境。若了唯识。则摄境归心。经论载三性。圆成实性。依他性。遍计执性。圆即法身遍一切处。成即般若觉无漏。实即解脱德无碍。依他者。从缘所起。指所缘法说。遍计执者。周遍计度。指能缘心说依他有相无性。遍计有名无实。入圆成实。约果德说。得无生忍。约果位说。</p><p style="line-height:1.5em">　　大势至法王子。与其同伦五十二菩萨。即从座起。顶礼佛足。而白佛言。我忆往昔恒河沙劫。有佛出世。名无量光。十二如来相继一劫。其最后佛。名超日月光。彼佛教我念佛三昧。譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至从生至生。同于形影不相乖异。十方如来。怜念众生。如母忆子。若子逃逝。虽忆何为。子若忆母。如母忆时。母子历生。不相违远。若众生心。忆佛念佛。现前当来。必定见佛。去佛不远。不假方便。自得心开。如染香人。身有香气。此则名曰香光庄严。我本因地。以念佛心。入无生忍。今于此界。摄念佛人。归于净土。佛问圆通。我无选择。都摄六根。净念相继。得三摩地。斯为第一。</p><p style="line-height:1.5em">　　此因见大而入。大势至。亦名无量光。以智慧光。普照一切。令离三途。得无上力。名大势至。念佛三昧。若据理念。念即始觉。佛即本觉。若据事念。冥记不忘之谓念。放光接引之谓佛。则能念属己。所念属佛也。一人专忆者。喻佛念众生。一人专忘者。喻众生不念佛。佛专念众生。未尝不在众生前。故若逢若见。众生不念佛。故佛虽在众生前。而不逢不见。果如母子相忆。则永不相隔矣。十方三句。合一人专忆。若子二句。合一人专忘。子若四句。合二忆不离。去佛不远者。常亲近佛。自得心开者。见自身佛。所谓但得见弥陀。不愁不开悟也。近香。故身亦成香。近佛。故心亦成佛。香光庄严者。以佛身香光。庄严自性佛也。都摄六根者。谓一心念佛。则六根皆念佛。眼不取色是眼念佛。乃至意不取法是意念佛。唯其六根都摄。故得净念相继。观音势至。皆弥陀之辅弼。一以念佛接人。一以参禅诲众。皆就此界根机。各开户牖。问参禅者。不但不容起我人众生寿者见。即佛见法见亦不容起。此经斥见相发心为生死。金刚诃声求色见为邪道。念佛者。志在净念相继。现前当来。决定成佛。空有二门。迥然各别。答参禅者。志在泯一切相。所以不容起念。善恶尽扫。念佛者。志在佛来接引。要须净念相继。头头见佛。唯能扫除一切。方能见性。既能见性。何难见佛。亦唯净念相继。必能见佛。既能见佛。亦易见性。唯真空者证妙有。唯妙有者见真空。门虽有二。其究归一○通论二十五门。六尘当始于色。今始于声。而耳根在最后者。以此方真教体。清净在声音。揭教体之纲领也。七大当始于地大。而火大为先者。以多淫召火。合此经堕淫起教。警多闻人先除欲漏也。七大当终于识大。而终于见大者。以势至念佛圆通。稍次于观音。所云摄念佛人。归于净土。自度度人。何等愿力本事。原是最上一乘。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 