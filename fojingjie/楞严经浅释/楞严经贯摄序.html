<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,楞严经贯摄序' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>楞严经贯摄序</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　楞严经贯摄序</p><p style="line-height:1.5em">　　序</p><p style="line-height:1.5em">　　瞿昙氏。以一大事因缘。出现于世。四十九年。广宣妙谛。窥其义蕴。几于入海算沙。而莲华楞严。尤为教乘至宝。然莲华为佛全身。而楞严为佛之顶。则以此经究竟坚固。始干慧以迄等觉。莫不因顶薰修。直踏毗卢顶上。为大觉最尊胜之法。盖作佛之津梁。而莲华之精要也。开佛知见。舍此蔑由。所以自天台以来。前贤接踵。代有阐发。虽繁简不同。而婆心则一。大约。以贯诸说之统宗。摄群伦而加被。为不失瞿昙氏说经之旨焉。迨别传东来。宗教互诋。宣鉴大师。一见龙潭。烧却青龙疏钞。以为穷诸玄辩。若一毛置于太虚。竭世枢机。似一滴投于大海。于是。才涉言诠。便成剩义。而瞿昙氏密因修证了义菩萨万行同圆非说可说之妙。几有故纸置之者矣。嗟乎。根有利钝。机有迟疾。苟谓单提别传。便可尽废义学。则瞿昙氏才离兜率。便当以双趺公案径示饮光。何为横说竖说频转佛轮。若是其不惮烦。而从上先德。又何以有日处虚空之喻乎。甚矣。弘经功德。度越恒沙。或缁或素。不一其人。大约。亲承莂记。随遇现身。使慧炬常然佛幢不倒。苟非乘夙愿力。讵能措一辞哉。若乃以文人之精思快笔。疏调御之奥谈。以世书之章句段落。分贝多之脉络。喻诸决流源源归海。譬如理机丝丝入扣。辩才无碍。显密全彰。求之今日。则非眼先生其人矣。先生。宿学巨儒。隐居著述。尤邃五家宗旨。遂辑楞严贯摄一书。篇帙之成。需之二十七年之久。盖用志专勤。欲以一人之精力抉万类于迷津。仁哉其即瞿昙氏之用心乎。篇中。以佛言语。证佛智慧。不即不离。有伦有脊。真乃无所不贯。无所不摄。盖先生于此经。始得会解。继见合辙。又因离公得读正脉。而终取材于竟陵之如说。可谓集众腋以成裘。错五采而施绘矣。至于就简删繁直截贯串剖抉微奥。开卷了然。予小子读而快之。如觏优钵罗华。虽欲不欢喜赞叹。不可得也。遂因先生之命。而为之序。</p><p style="line-height:1.5em">　　康熙己酉五月昆山年家子徐元文顿首拜撰</p><p style="line-height:1.5em">　　序</p><p style="line-height:1.5em">　　夫说法者。无法可说。解经者。借解存经。无法可说。不妨横说竖说也。借解存经。贵在一解众解也。自经流震旦。而楞严后至。解经者固多。解楞严者尤多。然或条分缕拆。曲证旁稽。而反乖于融通浑一。或拘文敷衍数墨循行。而遂流于支离浮蔓。则又不如无解。此达大师所以劝人专读白文也。自解楞严以来。唯天如十家会解。盛行于世。迨一雨法师合辙出。而生面别开。至交光法师正脉出。而奥义阐尽。云栖莲老。搭衣礼拜。阁笔不注。有以也。其后钟伯敬贺中男。又约正脉之旨。而著为如说。颇出新意。了庵居士。乃汇诸家。而以吾儒讲章之法编之。初名贯摄。改名说通。呜呼备矣。予得而卒业。焉见其痛扫科揲之葛藤。独标直捷之妙义。而精神全在承接过脉中使十卷如一卷一卷如一句一句如一字。昔之开卷而欠伸欲睡者。今则愈读而津津有味。若唯恐其速尽也。所谓借解存经。而一解众解者。不其然乎。若夫居士以再来人。弘三教绪。澡身如霜枝雪干。淬品如潭月松风。其深修密炼。在语言文字外者。高徐二先生既言之。予奚赘焉。</p><p style="line-height:1.5em">　　康熙辛亥秋八月赐进士出身云南道御史奉差巡视两浙鹾政关中通家世弟熊焯　拜书</p><p style="line-height:1.5em">　　序</p><p style="line-height:1.5em">　　楞严贯摄者。非眼先生。津梁后学而作也。此经之解多矣。何复烦此。曰经者。西方圣人谈道之书也。然圣人之书。原是圣人之言。圣人之所言者。诚与世人不同。而其言之。有伦有脊。为呼为应。一字一句。定有销归。几段几章。自相钩锁。则必与世人之言同。而尤详尽者也。如是。则后世之读经者。必尽晓圣人之言。而后能得圣人之意。尤必如面聆圣人之语而后能会圣人之言。故文人之技。去道远矣而有时妙用其长。震于钟鼓而朗于日月。当亦大觉所为破颜微笑者也。然则古德时贤。纷纶诸解。岂犹有所未足欤。曰其用不同也。夫车舟岐于燕吴。而裘葛分于寒燠。非有优劣存焉。而适宜则固迳庭矣。诸师之解。抉微剖密。各有专长。而或申其义。或未体乎词。求其呼应分明脉络通彻。盖未易数数然矣。先生此编。顾盻生情。宛转会义。盖有出于诸师之外。而补其所不及。通其所未了者。夫修多罗盖亦多矣。而佛顶独为尊胜。不止破显尽致堂室穷幽半满邪正之历历分明。良由房相运笔文字入妙。遂今乾竺奥义白日中天。则先生此编。固调御所嘱累。而清河之功臣也。夫文之载道也固矣。而道未明。亦有二端焉。义学龙象。非曰乏人。而外典之博涉未深。故下笔时有龃龉。求其一一。文从守顺。虚实咸宜。即古德往往有遗议。至于宗门直指自诧。不落言诠。恐一傍语言。便成教相。不屑为青龙疏钞。而翻留心李杜韩欧之业。区区与文士争长。是可怪也。苟谓笔墨在真如之外。彼地水火风。且已兼收者。何故苟谓般若在语言之外。此方真教体清净在音闻。调御于斯不话堕乎。夫千里之流。一曲偶阏则不贯。一阕之奏。抑扬不尽其致。则曲不成。而况圣人精微之语。宁可卤莽遇之。而托于卓荦。观大意。以免玩物丧志之讥乎。彼诸君子之论。夫固有为言之也。盖古人间出之资。与忘言之教。固有断章取意而有会者矣。固有一字一句而磕著筑著者矣。固有郢书燕说而获大益者矣。不止是也。即以本经言之。固有知见立知句读错断而证入者矣。更以禅宗言之。固有闻挽歌艳诗而桶底脱然者矣。不止是也。以他方世界言之。固有以饮食香台而作佛事者矣。即棒喝犹为钝置。而况语言乎。然以言乎一人之悟殊方之法则可。而欲以投娑婆之机。演大雄之法。举先圣人耳提面命之言。一一令千百年之后之人顺乎耳而浃乎心。饱性海之玹波。睹义天之朗曜。当在此不在彼也。明矣。不佞卒业斯编。不觉忻然。合掌曰。佛顶光明。复烁四天下矣。盖修多罗之义。震旦译云契经。上则契诸佛之理。而下亦必契众生之机故也。经之为义。曰贯曰摄。贯穿所说至道。摄持所化众生故也。先生此编。彷儒者经书讲章之例为之。以必肖必透为则。其理契先佛者。既已择取。诸师之妙解而用之。至于语言如生。允贯允摄。以俯契群机者。向来得未曾有视。紫柴讲录。尤为尽善。当与大圆张尚书金刚义趣广演。并有千秋无疑矣。交光之后。复策奇勋。是可喜也。不佞每讶井络之墟宗风不坠。昭觉大师以比丘身现。内江相国以宰官身现。今先生。又以净名庞老。鼎足其间。皆可云优昙华迦陵音矣。此编行世。六宇同风。人共知。金色头陀。方在鸡足山中。护持佛衣。俟面授补处菩萨。岂知庆喜尊者。亦方于狮子座上。现在结集佛语。不惜更下注脚。慈悲末法众生乎。</p><p style="line-height:1.5em">　　康熙丁未一阳月长至日</p><p style="line-height:1.5em">　　宗人府丞前吏部左侍郎兼国史院学士东蒙高珩拜撰</p><p style="line-height:1.5em">　　编辑始末</p><p style="line-height:1.5em">　　余庚辰岁。客京师。始阅楞严会解。阅凡再。仅窥其大意而已。丁亥避乱于梁山之金城塞。又得会解读之。稍复通晓。于时窃有愿焉。顾安得淹贯明白。若儒家之讲意者。以广引末学乎。戊子冬。随集仙宗兄。过达州之汉城寨。忽得合辙一卷于断残经帙中。取而诵之。心开神跃。曰此可为讲意资粮矣。而全本亦未见也。己丑。至嘉陵。参离指和尚。云有合辙全本。庚寅。乃求得而卒业焉。则又跃然。叹未曾有。和尚谓余。合辙固善。不如正脉之尤善也。余又求正脉读之。初苦其科揲烦碎。屡阅屡[穴/具]。及观其简识取根不用天台止观。种种卓见。高出群疏。相传。莲师初见此本。望北焚香。搭衣礼拜。良有以也。而余之讲意。可以编矣。爰取正脉合辙二书。研味参伍。用经书讲章之例。融会而编之。分章过脉。联络照应。必肖先佛口吻。必透后学心胸。而繁碎科分概从芟去。大约取正脉十之六合辙十之四。而余间有管窥。亦附十之一焉。权舆于辛卯正月。告竣于壬辰九月。书成凡十卷。敬质之离和尚。和尚不以为谬。而令存其草本以待缘而梓焉。顺治庚子。余就养复入都门。此本尚留嘉陵。未之携也。偶于报国寺集得如说一函阅之。书成于钟伯敬贺可上两居士。大约亦本正脉。而参以新裁。往往妙合佛旨。至丁未春。次男如淮。来自嘉陵。乃缄余草本至。宛然故旧重逢。喜可知也。于是。复加较定。而以如说参之。盖前后二十七年。而大愿始毕。可以无憾矣。至于剞劂流布。予未敢必适。同乡高平令白君田生。读而善之。首捐百金。倡刻三卷。而唐谢两君和之。吾儿又卒成之阅。半载而十卷告完。其序则天官少宰高念东先生椽笔。先生今之张无尽也。圣典托名叙以传。不尤幸乎。爰记其始末如此。俾后之览者鉴弘经之不易。而勿加轻亵云尔。</p><p style="line-height:1.5em">　　旹大清康熙七年戊申秋八月朔旦。白衣戒弟子刘道开。题于燕台之鸿雪堂。</p><p style="line-height:1.5em">　　表忏疏意</p><p style="line-height:1.5em">　　伏以佛法广大。虽上哲究其津涯。经义渊微。岂下愚可得而诠注。聊因前人之绪论。薄效编纂之寸长。既勒成书。理宜申告。仰干狮座。俯鉴蚁忱。言念弟子刘道开。蠢蠢凡夫。茫茫业识。幸植善根于宿世。获观妙典于今生。忆读楞严。起于庚辰之岁。及编直解。乃在辛卯之年。阅两载而始成。尽去揲科之琐碎。汇群言而拔粹。务求脉理之贯通。拣识取根。不用天台止观芟繁就简。例同儒氏讲章。开卷了然。初学既便其易晓。循行豁尔。钝士不苦其难知。藏笥箧者有年。待剞劂于缘会。凭仗。</p><p style="line-height:1.5em">　　韦陀之愿力。默牖檀越之信心。信官白良玉。倡刻三卷于前。信官谢述度。助刻两卷于后。余则弟子道开。偕男(信官如汉贡生如淮)随力措办。用襄厥成。计工资参百余金。装善本一函十卷。杀青已峻。稽颡告成。爰卜本月朔日。祗就妙喜庵。延僧设供(云云)伏愿弘慈灼鉴。慧力护持。倘不大谬于圣言。尚求阴导其流布。俾普天含识。共游一六之门。率土孕灵。同跻圆通之域。弟子道开不胜翘诚悚栗之至。谨意。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 