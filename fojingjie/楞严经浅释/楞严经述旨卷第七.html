<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,楞严经述旨卷第七' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>楞严经述旨卷第七</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　大佛顶如来密因修证了义诸菩萨万行首楞严经卷第七</p><p style="line-height:1.5em">　　淮海参佛弟子蕴空居士陵西星述旨</p><p style="line-height:1.5em">　　广陵后学　龚延庚　校定</p><p style="line-height:1.5em">　　△摄持轨则第二十四</p><p style="line-height:1.5em">　　承前卷阿难问摄持轨。则前示内摄。此示外摄。</p><p style="line-height:1.5em">　　阿难汝问摄心我今先说(至)张于门侧左右安置。</p><p style="line-height:1.5em">　　当阳正位。寂场真主也。弥勒当来真主也。观音上同下合真主也。金刚降魔断障真主也。帝释梵王有力外护也。乌刍火头金刚。蓝地青面金刚。军茶利金刚之异名。毗俱胝三目持鬟髻者。频那夜迦猪头象鼻三使者。</p><p style="line-height:1.5em">　　又取八镜覆悬虚空(至)身心明净犹如琉璃。</p><p style="line-height:1.5em">　　毗奈耶。即毗尼愿也。</p><p style="line-height:1.5em">　　阿难若此比丘本受戒师(至)汝问道场建立如是。</p><p style="line-height:1.5em">　　以上坛仪。多言表法。表者备物以见意。如执雉执骛下茶奠雁之类。必先具是物。非空言也。温陵之解亦佳。云所宗者。华严大论的非郢说。今不复赘。</p><p style="line-height:1.5em">　　阿难顶礼佛足而白佛言(至)放光如来宣说神咒。</p><p style="line-height:1.5em">　　南无萨怛他苏伽多耶(至)娑婆诃(二十七)</p><p style="line-height:1.5em">　　是名白伞盖悉怛多六字。乃咒心也。温陵谓。此咒四百十八已前。但是皈依三宝。及叙咒功力求愿加被之事。至跢侄他以后九句。乃秘密心咒。前云一时常行一百八遍者。此而已矣。此诸佛密语。神智妙用。总无量义。持无量法。摧邪立正。殄恶生善。故曰陀啰尼。此云总持。时师传诵。多有讹谬。少俟严加订正。今具已后九句。</p><p style="line-height:1.5em">　　摩诃悉怛多般怛啰跢侄(至)虎[合*牛]都嚧瓮泮娑婆诃。</p><p style="line-height:1.5em">　　跢侄他。华即说咒曰。</p><p style="line-height:1.5em">　　阿难是佛顶光聚悉怛多(至)悉皆灭除更无毫发。</p><p style="line-height:1.5em">　　四弃即前四重犯。尼加触入覆随为八。</p><p style="line-height:1.5em">　　阿难若有众生(至)一切灾厄悉皆消灭。</p><p style="line-height:1.5em">　　支提云可供养处。即净刹之通称。脱阇此云幢。</p><p style="line-height:1.5em">　　阿难在在处处国土众生(至)恒令此人所作如愿。</p><p style="line-height:1.5em">　　△修证三摩第二十五</p><p style="line-height:1.5em">　　阿难即从座起顶礼佛足(至)伫佛慈音瞪瞢瞻仰。</p><p style="line-height:1.5em">　　圣位极果曰涅槃。初因曰干慧。入信住行向及四加行曰四十四心。(见华严经)即信解行住。目曰修行。复进十地。名入地中。是名初证。及到涅槃。名为妙觉。乃极证也。</p><p style="line-height:1.5em">　　尔时世尊赞阿难言(至)及大涅槃二转依号。</p><p style="line-height:1.5em">　　妙性之中。本来圆离。由迷妄相因。故有修有证。于是转大觉。而名菩提。转生死而依涅槃。名二依号。生灭名妄。故下有十二种颠倒之因。灭妄名真。故下有修行渐次诸位。</p><p style="line-height:1.5em">　　阿难汝今欲修真三摩地(至)建立世界及诸众生。</p><p style="line-height:1.5em">　　性明心。真如妙体也。即前所谓妙性圆明者。至于明圆。则因明发性。而生妄见。由是从毕竟无相之真。成究竟有相之妄。然此有之所有。皆非因之所因。何者。妙性圆明。离诸名相。本来无有住所住相。本此无住之中。炽然建立世界。得非妄乎。</p><p style="line-height:1.5em">　　迷本圆明是生虚妄(至)由是故有众生颠倒。</p><p style="line-height:1.5em">　　修行之人。直下圆观真性。将欲旋复。希冀之心。已非真真如性矣。何者。举心即非。动念即乖。况非真以求复乎。非真求复。宛成非相。心而非心。法而非法。生而非生。住而非住。于诸有中。宛转发生。生力发明。重以成业。同业相感。(相灭相生)因于杀盗淫三者。淫欲故相生。杀盗故相灭。以此业果相续故。有众生颠倒。</p><p style="line-height:1.5em">　　阿难如何名为世界颠倒(至)变化众生成十二类。</p><p style="line-height:1.5em">　　是有所有。即前之此有所有也。既有所有。则自然而成分段。有分段故有方位。有方位故有界限。由是而界立焉。界立则非因而成所因。无住而成所住。是以迁流不常。过去者不留。现在者尚存。未来者相续。因此而成三世。三世四方和合相涉。涉乎其间者。悉从其变。此世界颠倒之由也。</p><p style="line-height:1.5em">　　是故世界因动有声(至)穷十二变为一旋复。</p><p style="line-height:1.5em">　　雷行雨施。品物流行。故动则有声有色。香因色有。触舌为味。意根之法。由是以生。六乱妄想。以成业性。三世四方和合相涉。十二区分。由此轮转。穷十二变。盖自无明缘行。行缘识。以至老死。终而复始。故曰。穷十二变。为一旋复。</p><p style="line-height:1.5em">　　乘此轮转颠倒相故(至)若非有想若非无想。</p><p style="line-height:1.5em">　　此十二类轮转颠倒。下为别明。</p><p style="line-height:1.5em">　　△一卵生</p><p style="line-height:1.5em">　　【解01】由因世界虚妄轮回动颠倒故和合气成(至)鱼鸟龟蛇其类充塞(羯罗蓝此云凝滑胎卵未分之相)。</p><p style="line-height:1.5em">　　卵惟想生。若龟鳖之类。则其想益明。想体轻举。想多升沉。故曰。飞沉乱想。名动颠倒。卵以气交。故曰。和合气成。阴符云。禽之制在气。</p><p style="line-height:1.5em">　　△二胎生</p><p style="line-height:1.5em">　　【解02】由因世界杂染轮回欲颠倒故和合滋成(至)人畜龙仙其类充塞(遏蒲昙此云胞卵胎渐分之相也)。</p><p style="line-height:1.5em">　　胎因情有。杂染即情也。情生于爱。名欲颠倒。胎以精交。名和合滋成。情有偏正。名横竖乱想。横则龙畜。竖指人仙。仙以胎成。乃身外之身。</p><p style="line-height:1.5em">　　△三湿生</p><p style="line-height:1.5em">　　由因世界执著轮回趣颠倒故和合暖成(至)含蠢暖动其类充塞(蔽尸此云软肉湿生之初相也)。</p><p style="line-height:1.5em">　　湿以合感。执著即合也。合以爱滞。触境趋附。名趣颠倒。湿以阳生。名和合暖成。所趣无定。名翻复乱想。故感蠢蠕之类。十生皆本于淫欲。而起于情想。以迷情愈妄。故化理愈乖。以至荡为空散。顽为木石。妄末虽殊。妄本则一。</p><p style="line-height:1.5em">　　△四化生</p><p style="line-height:1.5em">　　由因世界变易轮回假颠倒故和合触成(至)转蜕飞行其类充塞(羯南名硬肉蜕即成体无软相也)。</p><p style="line-height:1.5em">　　化以离应。变易即离也。离谓离此托彼。名假颠倒。触谓触类而变。故名和合触成。转故趣新。名为新故乱想。蜕谓蜕故趋新也。如虫为蝶。雀为蛤丸。以不同形。而相禅皆转蜕也。自此以下皆称羯南。乃诸类之通称。</p><p style="line-height:1.5em">　　释子界澄疏。卵以想缘。合业妄动。名动颠倒。飞沉唯气。即动业之力也。故感卵为缘。生为鱼鸟。胎因情有。杂染欲情也。以滋液生。有横有竖。故缘胎而成人畜。湿惟缘合。执著趣赴。所赴无定。故合湿为缘。生为蠢蠕。化以虚假。不待于缘。由业力强故。变易转蜕。此四生者。以业缘俱胜。相合为类。而分四种。疏以滋作蔓解。今易之。</p><p style="line-height:1.5em">　　△五有色</p><p style="line-height:1.5em">　　由因世界留碍轮回(至)休咎精明其类充塞。</p><p style="line-height:1.5em">　　真性融湛。本无留碍。亦非光耀。由迷滞故。成留碍轮回。障失融湛。妄合明著。粘湛发光。以成精耀。此一切精灵神物。有所依凭。而勒显道者。皆其类也。</p><p style="line-height:1.5em">　　△六无色</p><p style="line-height:1.5em">　　由因世界销散轮回(至)空散销沉其类充塞。</p><p style="line-height:1.5em">　　厌有著空。灭身归无。名销散轮回。迷漏无闻。名惑颠倒。厌有归无。则依晦昧为空。故和合暗成。而名阴隐乱想。此有想无色。而不无业体。故亦称羯南。体合空昧。识附阴隐。故称空散销沉。如鬼尸附体之类。倏有倏无。</p><p style="line-height:1.5em">　　△七有想</p><p style="line-height:1.5em">　　由因世界罔象轮回(至)神鬼精灵其类充塞。</p><p style="line-height:1.5em">　　资中云。或如外道凡夫祠祷神明。托附影像。终身奉事。志慕灵通。因果相酬。故生其类。予谓忆成。谓思忆人间血食。故托附影像。以求供养。</p><p style="line-height:1.5em">　　△八无想</p><p style="line-height:1.5em">　　由因世界愚钝轮回(至)土木金石其类充塞。</p><p style="line-height:1.5em">　　不了谛理。愚钝之极。则痴顽无知。精神化为土木金石。无复情想。如华表生精。黄头化石。又如望夫化石。长弘之血为碧。或其类乎。</p><p style="line-height:1.5em">　　释子界澄疏。有色者。由缘偏胜。从果立生。精耀流碍得。即业果之色也。故有休咎吉凶之殊。无色者。销散阴隐。以业力强。不待缘故。有想者。惟业所生。故罔象虚无。由想结沉凝。不待缘合。而精明为鬼。无想者。以情业弱。故愚钝痴顽。此但缘故。为金石草木。此四生者。以业缘偏胜。相离为类。故分为四种。</p><p style="line-height:1.5em">　　△九非有色</p><p style="line-height:1.5em">　　由因世界相待轮回(至)以虾为目其类充塞。</p><p style="line-height:1.5em">　　水母以水沫为体。以虾为目。本非有色。待物成色。不能自用。待物成用。迷失天真。绵著浮伪。彼此异质。染缘相合。故曰因依。虽有色。而实非有色也。</p><p style="line-height:1.5em">　　△十非无色</p><p style="line-height:1.5em">　　由因世界相引轮回(至)咒诅厌生其类充塞。</p><p style="line-height:1.5em">　　邪业相引。使性情颠倒。而乘咒托识。不由生理。妄隐呼召。即世间邪术咒诅精魅厌物。因而生有者。</p><p style="line-height:1.5em">　　△十一非有想</p><p style="line-height:1.5em">　　由因世界合妄轮回(至)异质相成其类充塞。</p><p style="line-height:1.5em">　　二妄相合。性情罔昧。异质相成。生理回互。如彼蒲卢。本为桑虫。非有余想而成蜂想。</p><p style="line-height:1.5em">　　△十二非无想</p><p style="line-height:1.5em">　　由因世界怨害轮回(至)皆遭其食其类充塞。</p><p style="line-height:1.5em">　　怨害相酬。伤杀相反。生理怪诞。弃绝伦义。故感枭镜之类。</p><p style="line-height:1.5em">　　释子界澄疏。非有色成色者。以无待有。伪为因依。彼业力微故。必假于缘。如水母以虾为目。非无色成色者。以有引无。呼召成体。由缘业俱微。故受生时。必资于咒诅。非有想成想者。彼业微故。妄取他缘。如蒲卢附翼为蜂。非无想成想者。如枭镜之类。附离他缘非有想。以此四生。以缘力俱微。附离成化故。分为四种。以上十二类生。俱缘业有原薄。感果有胜劣。故三四十二。以是为差。惟世尊能穷众生轻重业性。将明流转之因。故示颠倒之性。</p><p style="line-height:1.5em">　　是名众生十二种类。</p><p style="line-height:1.5em">　　此皆不了妙觉明心。迷陷情欲。积妄发生。随妄轮转。非正修行。不能免脱。至第八卷。方示除妄修证之法。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 