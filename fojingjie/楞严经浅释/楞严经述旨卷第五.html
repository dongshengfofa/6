<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,楞严经述旨卷第五' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>楞严经述旨卷第五</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　大佛顶如来密因修证了义诸菩萨万行首楞严经卷第五</p><p style="line-height:1.5em">　　淮海参佛弟子蕴空居士陆西星述旨</p><p style="line-height:1.5em">　　广陵后学　孟应麟　校定</p><p style="line-height:1.5em">　　△见结知解第十七</p><p style="line-height:1.5em">　　阿难白佛言世尊如来(至)云何是中更容他物。</p><p style="line-height:1.5em">　　言此根尘识三。譬如交芦。互相依倚。其体全空。既无自性。则随缘转变。故于知见立知识之心。则结而为无明之本。知见无知识之妄。则解而入涅槃真净之门。既曰真净。岂容立知。总示妄结。依根尘识起。但妄识不立。则妄结自解。</p><p style="line-height:1.5em">　　尔时世尊重宣此义而说偈言。</p><p style="line-height:1.5em">　　△宣义说偈第十八</p><p style="line-height:1.5em">　　真性有为空缘生故如幻无为无起灭不实如空华。</p><p style="line-height:1.5em">　　言真性之中。有为之法皆空。则根尘本空。而缘生之法。皆如幻矣。缘生之法如幻。则起灭之法亦无起灭之法。既无可见。妄识元无。故识性虚妄。犹如空华。乱起乱灭。实无自性。</p><p style="line-height:1.5em">　　言妄显诸真妄真同二妄。</p><p style="line-height:1.5em">　　妄法既无。真亦不立。若言妄显真。真还同妄。</p><p style="line-height:1.5em">　　犹非真非真云何见所见中间无实性是故若交芦。</p><p style="line-height:1.5em">　　以真同妄。是以真为非真也。真尚非之为非。云何见中复存所见乎。当知俱无实体。若交芦然。</p><p style="line-height:1.5em">　　结解同所因圣凡无二略(至)发明更解脱。</p><p style="line-height:1.5em">　　结解二句牒。同是六根。更非他物。汝观下牒。根尘无体。但因妄结。迷晦下颂知见立知四句。</p><p style="line-height:1.5em">　　解结因次第六解一亦亡根选择圆通入流成正觉。</p><p style="line-height:1.5em">　　六解则根拔。一亡则湛圆。选得圆根。则入圣流成正觉矣。</p><p style="line-height:1.5em">　　陀罗微细识习气成暴流真非真恐迷我常不开演。</p><p style="line-height:1.5em">　　阿陀罗此云执持。谓执持种子。发起现行。即第八梨耶初起之相。故曰微细。含藏种子为习气。积生识浪为瀑流。湛由是分。结由是起。此识依真如合生灭。杂乎真妄之间。故曰真非真。若以为真。恐迷妄习而自认。以为非真。恐迷自性而外求。故权小教中。常不开演。</p><p style="line-height:1.5em">　　自心取自心非幻成幻法(至)幻法云何立。</p><p style="line-height:1.5em">　　一切诸法。惟心所现。而于中取着。妄成根结。是自心取自心。非幻成幻法也。由妄取故。有幻非幻。若不妄取。非幻亦无。非幻尚无。幻法何有。幻法不立。则根尘顿净。圆通现前矣。</p><p style="line-height:1.5em">　　是名妙莲华金刚王宝觉(至)一路涅槃门。</p><p style="line-height:1.5em">　　此之法门。于净不着。于染不污。名妙莲华。根境结惑。拟之即销。故名金刚王宝觉。即为无为。忘情绝解。名如幻三昧。依此进修。一弹指间。可超无学。而入圆位。阿毗达磨此云无比法。十方如来迥出生死。速证寂常。莫不由斯。故曰十方薄伽梵一路涅槃门薄伽梵佛尊号。</p><p style="line-height:1.5em">　　△绾巾示结第十九</p><p style="line-height:1.5em">　　【解01】于是阿难及诸大众(至)若欲除结当于结心。</p><p style="line-height:1.5em">　　巾体本同。因结有异。譬汝六根。同一妙明。真性因逐妄随缘。遂成六结。隔阂不通。无复成一。若能随根。脱粘内伏。六既融一。一亦斯亡。然欲解此结。左右偏掣。终不能解。左右偏掣。喻二边皆不能破无明根本。如凡夫外道。以断常为二边。二乘菩提以空有为二边。虽云断伏。犹存中结。故解结者。当于结心。解即分散。于结心者。知见立知。即无明本。观于中。道是谓结心。</p><p style="line-height:1.5em">　　△选择圆通第二十</p><p style="line-height:1.5em">　　随汝心中。选择六根。一结若除。尘相自灭。诸幻销亡。不真何待。</p><p style="line-height:1.5em">　　阿难我说佛法从因缘生(至)退藏密机冀佛冥授。</p><p style="line-height:1.5em">　　我说佛法。从因缘生。所谓因缘非取世间。六度等事。和合粗相也。如来发明世出世法。世谓六凡。出世法谓四圣。知其本因。从所缘出。知此十界。皆由于心。随无明之染缘。则生九界。随教行之净缘。则出佛界。是故随汝心中。选择六根。根结若除。尘相自灭。诸妄销亡。不真何待。此根初解先得人空者。了烦恼结。皆由着我。于我无障。离烦恼障。是得人空也。空性圆明。成法解脱者。了所知结。皆由着法。于法无着。离所知障。是得法空也。名法解脱。人法双忘。是名俱空。而俱空亦泯。心无所起。是从正受。得无生忍。吴兴曰。人空是见惑。法空是思惑。所得密言。还同本悟。即前心犹未达六解一亡义也。言本悟若此。而未能彻悟。则与未闻何异。故愿如来成就。最后开示。</p><p style="line-height:1.5em">　　尔时世尊普告众中(至)从何方便入三摩地。</p><p style="line-height:1.5em">　　十八界即是六根开合。七大统摄。于此前文。使汝生死轮转。安乐妙常。同是六根。更非他物。以后二十五菩萨。各举所证。</p><p style="line-height:1.5em">　　【解01】憍陈那五比丘即从座起(至)如我所证音声为上。</p><p style="line-height:1.5em">　　此阿陈等以声尘悟入者。四谛谓苦寂灭道。</p><p style="line-height:1.5em">　　优波尼沙陀即从座起(至)如我所证色因为上。</p><p style="line-height:1.5em">　　此以色尘悟入者。</p><p style="line-height:1.5em">　　香严童子即从座起(至)如我所证香严为上。</p><p style="line-height:1.5em">　　此以香尘悟入者。</p><p style="line-height:1.5em">　　药王药上二法王子(至)如我所证味因为上。</p><p style="line-height:1.5em">　　此以味尘悟入者。</p><p style="line-height:1.5em">　　跋陀婆罗并其同伴(至)如我所证触因为上。</p><p style="line-height:1.5em">　　此以触尘悟入者。</p><p style="line-height:1.5em">　　摩诃迦叶及紫金光比丘尼(至)如我所证法因为上。</p><p style="line-height:1.5em">　　此以法尘悟入者。</p><p style="line-height:1.5em">　　阿那律陀即从座起(至)旋见循元斯为第一。</p><p style="line-height:1.5em">　　此以眼根悟入者。</p><p style="line-height:1.5em">　　周利槃特迦即从座起(至)反息循空斯为第一。</p><p style="line-height:1.5em">　　此以鼻根悟入者。</p><p style="line-height:1.5em">　　憍梵钵提即从座起(至)还味旋知斯为第一。</p><p style="line-height:1.5em">　　此以舌根悟入者。</p><p style="line-height:1.5em">　　【解02】毕陵伽婆蹉即从座起(至)纯觉遗身斯为第一。</p><p style="line-height:1.5em">　　此以身根悟入者。知此深痛不数句。知即觉也。言虽以觉觉痛。而我清净觉心。一味纯觉。无有觉痛之痛觉。如是则痛痛之觉。皆缘妄起直。须遗去幻身。纯守本觉。以故摄念未久。身心忽空。缘此以证无学。</p><p style="line-height:1.5em">　　【解03】须菩提即从座起(至)旋法归无斯为第一。</p><p style="line-height:1.5em">　　此以意根悟入者。诸相入非。谓诸相皆入于非相非相实相也。</p><p style="line-height:1.5em">　　舍利弗即从座起(至)光极知见斯为第一。</p><p style="line-height:1.5em">　　此以眼识悟入者。眼识明利故。一见即通。识清净故。种种通利。心无际故。见觉圆明。</p><p style="line-height:1.5em">　　普贤菩萨即从座起(至)分别自在斯为第一。</p><p style="line-height:1.5em">　　此以耳识悟入者。心闻发明。内证也。分别自在。外用也。</p><p style="line-height:1.5em">　　【解04】孙陀罗难陀即从座起(至)明圆灭漏斯为第一。</p><p style="line-height:1.5em">　　此以鼻识悟入者。前数息依根。所以摄心。此观息依识。所以驻心。息由风火而起。鼓烦恼浊。故其状如烟。六交见火烧。息能为异烟紫焰。皆烦浊所发。净观发明。则烦浊斯销。故内明外虚。而烟销成白。及乎漏尽。无复烦恼。内莹发光。故出入息。悉为光明。</p><p style="line-height:1.5em">　　富楼那弥多罗尼子(至)消灭诸漏斯为第一。</p><p style="line-height:1.5em">　　此以舌识悟入者。富那说法第一。辨才无碍。因以除魔灭漏。皆舌识之力也。何谓转轮。佛以身口意三轮。应物无滞音声。即口轮也。</p><p style="line-height:1.5em">　　优波离即从座起(至)一切通利斯为第一。</p><p style="line-height:1.5em">　　此以身识悟入者。性业谓杀盗淫。事根于性者。遮业谓支末愆失。因过遮止者。波离律中得度。皆以身识。钦承三千八万。毫无差失。</p><p style="line-height:1.5em">　　大目犍连即从座起(至)久成清莹斯为第一。</p><p style="line-height:1.5em">　　此以意识悟入者。因缘深义。谓非世间和合粗相。乃发明世出世法。故因之发心。得大通达神通如意也。旋湛者。从意识而入妙湛。故久成清莹通力圆明清净自在也。</p><p style="line-height:1.5em">　　乌刍瑟摩于如来前(至)登无上觉斯为第一。</p><p style="line-height:1.5em">　　此以火大悟入者。多淫之人。本由暖触。生为欲火。死为业火。业力增盛。成猛火聚。遍观四大。皆是触尘之境。百体四肢。地也。诸冷暖气。即水火风也。三昧既著。故曰神光内凝。以多欲人火大遍盛。故化欲火。而成智火。</p><p style="line-height:1.5em">　　持地菩萨即从座起(至)成无上道斯为第一。</p><p style="line-height:1.5em">　　此以地大悟入者。身界二尘。乃至刀兵。皆是地大所造之色。即为因缘所生之法。与尘无差。空也。本如来藏妙真如性。自性不触。谓知其虚妄发尘。故毫无染触。尘销智圆。乃成无上知觉。</p><p style="line-height:1.5em">　　月光童子即从座起(至)圆满菩提斯为第一。</p><p style="line-height:1.5em">　　此以水大悟入者。</p><p style="line-height:1.5em">　　琉璃光法王子即从座起(至)传一妙心斯为第一。</p><p style="line-height:1.5em">　　此以风大悟入者。传一妙心者。知风力无依。万动皆妄。而能独证本觉无动也。</p><p style="line-height:1.5em">　　虚空藏菩萨即从座起(至)妙力圆明斯为第一。</p><p style="line-height:1.5em">　　此以空大悟入者。于同发明。谓于圆洞心。内莹发光。而交彻融摄也。以珠表色。以镜表心。色从心造。全体是心。故放宝光。灌十方等。</p><p style="line-height:1.5em">　　弥勒菩萨即从座起(至)得无生忍斯为第一。</p><p style="line-height:1.5em">　　此以识大悟入者。圆成实三性也。一遍计所执性。横执众生寿者我及我故。乃至情非情异。有实体性故。周遍计度也。二依他记性。计有因缘。世间和合。建立名相。执此假相。定从种出。虽无我执。自然种性。假色心等为种。生五蕴等法也。圆成实性。即无漏智体。真空法界也。识以圆明。入圆成实者。由妙圆识心。证入实智。不复迷识逐境种种计著也。</p><p style="line-height:1.5em">　　【解01】大势至法王子与其同伦(至)得三摩地斯为第一。</p><p style="line-height:1.5em">　　此以根大悟入者。念属意根。意根若净。诸根自摄。故无选择。念佛得忍者。谓以净念蠲。浊想正受灭邪受。邪浊既遣。心境空寂。一切不生。名无生忍。如此则自性佛土净故。可摄行人归也。观经曰。夫念佛者。不得一弹指间念世五欲。是谓系念。脱能如此一无间杂。则无量性光自然发明。所谓不假方便自得心开者也。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 