<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,楞严经述旨卷第八' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>楞严经述旨卷第八</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　大佛顶如来密因修证了义诸菩萨万行首楞严经卷第八</p><p style="line-height:1.5em">　　淮海参佛弟子蕴空居士陆西星述旨</p><p style="line-height:1.5em">　　广陵后学　陈治道　校定</p><p style="line-height:1.5em">　　△三种修行渐次第二十六</p><p style="line-height:1.5em">　　阿难如是众生一一类中(至)具足如斯虚妄乱想。</p><p style="line-height:1.5em">　　三渐次功夫。直到等觉地位。皆此法门修入。十二颠倒。即动欲等。</p><p style="line-height:1.5em">　　汝今修证佛三摩地(至)三者增进违其现业。</p><p style="line-height:1.5em">　　五辛为助。淫杀为正。缘断则违。</p><p style="line-height:1.5em">　　云何助因阿难如是世界(至)当断世间五种辛菜。</p><p style="line-height:1.5em">　　段食谓食之有分段者。又谓之抟食人食也。触食者。鬼神食也。但歆其气而饱思食者。禅天食也。思之即饱识食者。识天食也。但以识想。五辛。楞伽云。葱蒜韭薤兴渠。四在中国。一在外国。</p><p style="line-height:1.5em">　　是五种辛熟食发淫(至)犹如毒蛇如见怨贼。</p><p style="line-height:1.5em">　　淫如毒蛇。怨贼者。以其能害法身。杀慧命故。</p><p style="line-height:1.5em">　　先持声闻四弃八弃(至)第二增进修行渐次。</p><p style="line-height:1.5em">　　淫欲相袭。偷劫相负。无由禁遏。故禁戒成就。二业永无。</p><p style="line-height:1.5em">　　云何现业如是清净(至)是人即获无生法忍。</p><p style="line-height:1.5em">　　流则分湛合尘。不流则旋元无偶。遂能反六用之扰。复一真之湛。无生法忍。谓不见有少法生。不见有少法灭。离诸情垢。无作无愿。安住是道。名之为忍。</p><p style="line-height:1.5em">　　从是渐修随所发行(至)第三增进修行渐次。</p><p style="line-height:1.5em">　　三增进。一断辛。二断淫。三不缘尘。故业净性明。乃可发行升进圣位。</p><p style="line-height:1.5em">　　△增历圣位第二十七</p><p style="line-height:1.5em">　　五十七位。各随行相立名。</p><p style="line-height:1.5em">　　阿难是善男子欲爱干枯(至)干有其慧名干慧地。</p><p style="line-height:1.5em">　　地谓地步。言到此地步。入圣有基。所以不能优入圣域者。只抂执心上。执者守而不化之称。一味干慧。不如无智无得之为妙。坐忘论云。慧而不用。寔智若愚。益资定慧。双美无极。所以一味干慧品为人位之初心。要知干慧之与金刚干慧。初无两心。温陵之说。近为江左太冲殷公所驳。良有至理。下文云。始获金刚心中初干慧地。犹云适得吾体也。非等觉后心也。故尝拟之炼金。三增进中。如金杂沙矿。销之使尽。只有一味金体。从此加以盐矾。转转明净。即信住行向等心也。如是矿尽。即为真金。不复重为矿矣。到此始见十分精莹本体。故云始获金刚心中干慧初地。谓始终洞彻。因果圆成。如经云。等觉圆明是已。金刚干慧。与前初心。只是一心。的非等觉后心也。</p><p style="line-height:1.5em">　　△十信心</p><p style="line-height:1.5em">　　予按十信心即一心也。但重重入妙耳。非有等级之相悬。可以循序而渐进者。</p><p style="line-height:1.5em">　　△一信心住</p><p style="line-height:1.5em">　　夫圣位以信为初因。纯真无妄之谓信。又相应之谓信。必先审中中圆妙之道。以纯真无妄之心体而行之。使心法相应。然后圣域可造也。</p><p style="line-height:1.5em">　　【解01】欲习初干未与如来(至)中道纯真名信心住。</p><p style="line-height:1.5em">　　欲尽干枯。根境不偶。执心虚明。直到干慧地。步犹在凡地。未便与如来法流水接。更当审中中道。于如来萨婆海中中流而入。中流谓不落边际也。如是则圆妙开敷。从真妙圆之中。不立所明。便所发者。皆是真妙。如是则心法相应。而妙信常住。一切妄想。灭尽无余。中中之道。纯真无妄。故名信心住。余皆由此增进。更无别法。但随位依真如性。净治惑习。单复磨炼。使纤尘不立。即登妙觉矣。</p><p style="line-height:1.5em">　　予按十信法门。皆依性而不依慧。此慧而不用也。然慧在性中。所以审中中道者。更是何物。</p><p style="line-height:1.5em">　　△二念心住</p><p style="line-height:1.5em">　　【解02】真信明了一切圆通(至)得无遗忘名念心住。</p><p style="line-height:1.5em">　　心真而明。则一切圆通。而阴等不碍。故能洞照宿习。忆念无遗。</p><p style="line-height:1.5em">　　△三精进心</p><p style="line-height:1.5em">　　妙圆纯真真精发化(至)进超真净名精进心。</p><p style="line-height:1.5em">　　妙圆通性。既纯既真。则妄习皆化。惟一精明。而进乎真净。行无杂揉。故名精进。</p><p style="line-height:1.5em">　　△四慧心住</p><p style="line-height:1.5em">　　心精现前纯以智慧名慧心住。</p><p style="line-height:1.5em">　　△五定心住</p><p style="line-height:1.5em">　　执持智明周遍寂湛寂妙常凝名定心住。</p><p style="line-height:1.5em">　　△六不退心</p><p style="line-height:1.5em">　　定光发明明性深入唯进无退名不退心。</p><p style="line-height:1.5em">　　△七护法心</p><p style="line-height:1.5em">　　心进安然保持不失十方如来气分交接名护法心。</p><p style="line-height:1.5em">　　△八回向心</p><p style="line-height:1.5em">　　觉明保持能以妙力(至)重重相入名回向心。</p><p style="line-height:1.5em">　　觉明保持。即护法心也。十方如来。气分交接。是它来向我。今回佛慈光。向佛安住。是我去向他。故有双镜之喻。</p><p style="line-height:1.5em">　　△九戒心住</p><p style="line-height:1.5em">　　心光密回获佛常凝(至)得无遗失名戒心住。</p><p style="line-height:1.5em">　　心光。佛之心光也。既密回于我。则佛之常凝。无上妙净。我得之矣。此皆无作妙用。复何为哉。故曰。安住无为。无为故无得。无得又何失。名戒心住。戒则有常自修省之意。即此无为无作。有何修省。故戒心自此而住。</p><p style="line-height:1.5em">　　△十愿心住</p><p style="line-height:1.5em">　　住戒自在能游十方所去随愿名愿心住。</p><p style="line-height:1.5em">　　戒心住故。住戒自在。对境无动。涉事无染。又何适而不可。故游行十方。而所去随愿。随愿满足。则无复有愿矣。故愿心住。</p><p style="line-height:1.5em">　　温陵曰。修行之初。必杜绝爱欲。使心性虚明。然后能入法流。开妙圆性。真性明圆。细习乃现。【解03】遂发行治之。使纯智无习。又持之以定。使湛寂发光。深入于道。护持不失。斯能回佛慈光。获佛净戒。涉尘不染。所去随愿。此十信之序也。</p><p style="line-height:1.5em">　　△十住</p><p style="line-height:1.5em">　　从信趋入。生如来家。依无住智。永不退还。名之为住。</p><p style="line-height:1.5em">　　△一发心住</p><p style="line-height:1.5em">　　阿难是善男子以真方便(至)圆成一心名发心住。</p><p style="line-height:1.5em">　　真方便妙慧也。十心十信心也。十心顿发。圆成一心。住佛智地。名发心住。温陵曰。圣位以十信为初因。以十住十行十愿十地为渐次。而终于等妙。皆相蹑而设。欲令行人从信趋入。而住佛智地。依智起行。济行以愿。由是超三贤。入十圣。登等妙。此修证之序也。</p><p style="line-height:1.5em">　　△二治地住</p><p style="line-height:1.5em">　　心中发明如净琉璃(至)履以成地名治地住。</p><p style="line-height:1.5em">　　心中发明内外精莹。故有琉璃含金之喻。履是妙心以为真基。名曰治地。如筑室者。必须治地。乃可兴作。</p><p style="line-height:1.5em">　　△三修行住</p><p style="line-height:1.5em">　　心地涉知俱得明了游履十方得无留碍名修行住。</p><p style="line-height:1.5em">　　心地治成。内外精莹。一涉所知。无不明了。任运游行。得无留碍。</p><p style="line-height:1.5em">　　△四生贵住</p><p style="line-height:1.5em">　　行与佛同受佛气分(至)入如来种名生贵住。</p><p style="line-height:1.5em">　　妙行密契。则妙理冥感。将生佛家为法王族。中阴以喻冥感之理。亡者现阴。已谢后阴。未生此人。自求父母。入其胎中。斯则阴信冥通。生为佛种之喻。</p><p style="line-height:1.5em">　　△五方便具足住</p><p style="line-height:1.5em">　　既游道胎亲奉觉胤(至)人相不缺名方便具足住。</p><p style="line-height:1.5em">　　曰如中阴身。曰如胎已成。曰表以成人。可见皆是譬喻。</p><p style="line-height:1.5em">　　△六正心住</p><p style="line-height:1.5em">　　容貌如佛心相亦同名正心住。</p><p style="line-height:1.5em">　　△七不退住</p><p style="line-height:1.5em">　　身心合成日益滋长名不退住。</p><p style="line-height:1.5em">　　△八童真住</p><p style="line-height:1.5em">　　十身灵相一时具足名童真住。</p><p style="line-height:1.5em">　　十身。菩提身。愿身。化身。力身。庄严身。威势身。意生身。福身。法身。智身。自方便具足。至童真。名长养圣胎。然皆譬喻之辞。</p><p style="line-height:1.5em">　　△九法王子住</p><p style="line-height:1.5em">　　形成出胎亲为佛子名法王子住。</p><p style="line-height:1.5em">　　△十灌顶住</p><p style="line-height:1.5em">　　表以成人如大国王(至)陈列灌顶名灌顶住。</p><p style="line-height:1.5em">　　大国王太子。则分委国事。刹利诸王世子将付国位。则取大海水。以灌其顶。温陵曰。发心者必治地。治地乃修行。修行然后生如来家。具觉相同。佛心长道。体圆十身。为佛子任佛事。此十住始终之序也。</p><p style="line-height:1.5em">　　予按十住。但随方便立名。于干慧中。似有增进。然皆无作。功同长养圣胎。俟其自在成就而已。</p><p style="line-height:1.5em">　　△十行</p><p style="line-height:1.5em">　　既依普智。住佛所住。遂能繁兴妙行。自利利它。十行皆以度为体。</p><p style="line-height:1.5em">　　△一欢喜行</p><p style="line-height:1.5em">　　阿难是善男子成佛子已(至)十方随顺名欢喜行。</p><p style="line-height:1.5em">　　△二饶益行</p><p style="line-height:1.5em">　　善能利益一切众生名饶益行。</p><p style="line-height:1.5em">　　△三无嗔行</p><p style="line-height:1.5em">　　自觉觉他得无违拒名无嗔恨行。</p><p style="line-height:1.5em">　　△四无尽行</p><p style="line-height:1.5em">　　种类出生穷未来际三世平等十方通达名无尽行。</p><p style="line-height:1.5em">　　种类出生。化身周遍。竖遍三世。横满十方。无穷尽也。</p><p style="line-height:1.5em">　　△五离痴乱行</p><p style="line-height:1.5em">　　【解01】一切合同种种法门得无差误名离痴乱行。</p><p style="line-height:1.5em">　　于法不了曰痴。于行纷错曰乱。今能一合。于法得无差误。</p><p style="line-height:1.5em">　　△六善现行</p><p style="line-height:1.5em">　　则于同中显现群异一一异相各各见同名善现行。</p><p style="line-height:1.5em">　　种种法门。事理无碍。互见随应。圆融自在。可谓善现。</p><p style="line-height:1.5em">　　△七无着行</p><p style="line-height:1.5em">　　如是乃至十方虚空(至)不相留碍名无着行。</p><p style="line-height:1.5em">　　尘中现刹。名现界。不坏尘相。名现尘。此由善现行中。克扩圆融也。</p><p style="line-height:1.5em">　　△八尊重行</p><p style="line-height:1.5em">　　种种现前咸是第一波罗蜜多名尊重行。</p><p style="line-height:1.5em">　　种种所现。皆是般若德性。无作妙力。自在成就第一波罗蜜。金刚经指般若言。</p><p style="line-height:1.5em">　　△九善法行</p><p style="line-height:1.5em">　　如是圆融能成十方诸佛轨则名善法行。</p><p style="line-height:1.5em">　　△十真实行</p><p style="line-height:1.5em">　　一一皆是清净无漏一真无为性本然故名真实行。</p><p style="line-height:1.5em">　　总括前行。无非真性。本然妙用。相虽万殊。体为一真。故名真实。如是十行乃至后位。不离前法。而皆相蹑。要使行人随位增进。开扩性觉。净治惑障。而成熟佛果也。</p><p style="line-height:1.5em">　　△十回向</p><p style="line-height:1.5em">　　【解01】前十住十行。出俗心多。大悲行劣。此须济以悲愿。应俗利生。回真向俗。回智向悲。使真俗圆融。智悲不二。进修妙行。至此极矣。</p><p style="line-height:1.5em">　　△一救护众生离众生相回向</p><p style="line-height:1.5em">　　阿难是善男子满足神通(至)众生离众生相回向。</p><p style="line-height:1.5em">　　神通满足。成佛事已。当修回向之行。谓回无为心。向涅槃路也。盖以回向之行。悲愿最深。然职在度生。而见有众生可度。即涉有为。金刚经所谓即着我人众生寿者。故须除灭度相。不见有众生得灭度者。方为妙也。</p><p style="line-height:1.5em">　　△二不坏回向</p><p style="line-height:1.5em">　　坏其可坏远离诸离名不坏回向。</p><p style="line-height:1.5em">　　坏其可坏。远离一切虚空境界也。远离诸离。谓离远离幻。亦复远离也。得无所离。则除诸幻。而证不坏矣。</p><p style="line-height:1.5em">　　△三等一切佛回向</p><p style="line-height:1.5em">　　本觉湛然觉齐佛觉名等一切佛回向。</p><p style="line-height:1.5em">　　无坏不坏。无离不离。乃湛然齐佛。</p><p style="line-height:1.5em">　　△四至一切处回向</p><p style="line-height:1.5em">　　精真发明地如佛地名至一切处回向。</p><p style="line-height:1.5em">　　前觉等一切。则真如体也。此地至一切。则真如界遍也。</p><p style="line-height:1.5em">　　△五无尽藏功德回向</p><p style="line-height:1.5em">　　世界如来互相涉入得无挂碍名无尽功德藏回向。</p><p style="line-height:1.5em">　　真界真体。二俱圆遍。故涉入无碍。任运发挥。德用无尽。</p><p style="line-height:1.5em">　　△六随顺平等善根回向</p><p style="line-height:1.5em">　　于同佛地中各各生清净因(至)随顺平等善根回向。</p><p style="line-height:1.5em">　　佛地既同。性何殊别。故各各有清净善根。依用发挥。皆可成佛。</p><p style="line-height:1.5em">　　△七随顺等观众生回向</p><p style="line-height:1.5em">　　真根既成十方众生(至)等观众生一切众生回向。</p><p style="line-height:1.5em">　　真性圆融。周遍法界。故十方众生。皆我本性。我善既成。故能成就一切众生善根。得无遗失。无有高下。各随顺等观。</p><p style="line-height:1.5em">　　△八真如相回向</p><p style="line-height:1.5em">　　即一切法离一切相(至)名真如相回向。</p><p style="line-height:1.5em">　　二无所着。不即不离。乃真真如地。</p><p style="line-height:1.5em">　　△九无缚解脱回向</p><p style="line-height:1.5em">　　真得所如十方无碍名无缚解脱回向。</p><p style="line-height:1.5em">　　△十法界无量回向</p><p style="line-height:1.5em">　　德性圆成法界量灭名法界无量回向。</p><p style="line-height:1.5em">　　初证德性。以为齐佛。以为如佛。以为至一切处。皆存量见。则法界性未离有量。及乎德性圆成。可超三贤入十圣矣。</p><p style="line-height:1.5em">　　△四加行</p><p style="line-height:1.5em">　　三贤位极。当于此际。加功行即入圣位。然前云无作功用。到此复有何功行可加。此但优柔厌饫。使自得之而已。加行乃不加之加。无功之行。温陵谓复加功行以求正证。还有商量。</p><p style="line-height:1.5em">　　阿难是善男子尽是清净(至)次成四种妙圆加行。</p><p style="line-height:1.5em">　　四十一心。指上干慧及信住行向各十。为四十一心。</p><p style="line-height:1.5em">　　△一暖地</p><p style="line-height:1.5em">　　即以佛觉用为己心(至)欲燃其木名为暖地。</p><p style="line-height:1.5em">　　佛之正觉。不见一人可度。不见少法可得。以此为心。可谓心与佛齐觉。成佛觉矣。然犹未敢以为证以为得也。此时犹如钻火。欲出未出。将燃其木。但不知火何时而出。木何时而燃。但养此温暖。以俟火出。名为暖地。儒书中程子曰。到此地位。功夫犹难。大段着方不得。此颜子所以有末由之叹也。</p><p style="line-height:1.5em">　　△二顶地</p><p style="line-height:1.5em">　　又以己心成佛所履(至)下有微碍名为顶地。</p><p style="line-height:1.5em">　　前以佛觉为己心。此以己心成佛行。若依非依。言无所执着也。因果未融。心迹尚滞。然已到顶地矣。顶地之上。即是虚空。</p><p style="line-height:1.5em">　　△三忍地</p><p style="line-height:1.5em">　　心佛二同善得中道如忍事人非怀非出名为忍地。</p><p style="line-height:1.5em">　　己心佛觉。融为一体。故曰二同。因果两忘。二边不立。故曰中道。而此中道果觉。将证未证。如忍事人。已证则出。未证尚怀。非怀非出。作何情思。曰暖曰顶曰忍。可谓善名状矣。</p><p style="line-height:1.5em">　　△四世第一地</p><p style="line-height:1.5em">　　数量消灭迷觉中道二无所目名世第一地。</p><p style="line-height:1.5em">　　前谓二同。则已落数量。见有中道。则犹分迷觉。此俱泯灭。而名亦不立。脱世情量。超于三贤。故名世第一地。</p><p style="line-height:1.5em">　　△十地</p><p style="line-height:1.5em">　　△一欢喜地</p><p style="line-height:1.5em">　　阿难是善男子于大菩提(至)尽佛境界名欢喜地。</p><p style="line-height:1.5em">　　由前四十一心加行妙圆。则如来妙觉。可庆圆成矣。故地名欢喜。</p><p style="line-height:1.5em">　　△二离垢地</p><p style="line-height:1.5em">　　异性入同同性亦灭名离垢地。</p><p style="line-height:1.5em">　　异性入同。不见有异也。同性亦灭。不见有同也。见同见异。皆是情垢。此同尚不有。何况有异。故地名离垢。</p><p style="line-height:1.5em">　　△三发光地</p><p style="line-height:1.5em">　　净极明生名发光地。</p><p style="line-height:1.5em">　　△四焰慧地</p><p style="line-height:1.5em">　　明极觉满名焰慧地。</p><p style="line-height:1.5em">　　如大火聚。一切缘影悉皆烁绝。故名焰慧。</p><p style="line-height:1.5em">　　△五难胜地</p><p style="line-height:1.5em">　　一切同异所不能至名难胜地。</p><p style="line-height:1.5em">　　前异性入同。同性亦灭。犹有能至之境。此为焰慧。烁绝永无边。彻一切异同。所不能至。故地名难胜。</p><p style="line-height:1.5em">　　△六现前地</p><p style="line-height:1.5em">　　无为真如性净明露名现前地。</p><p style="line-height:1.5em">　　同异不至。则真如之性。明露现前。</p><p style="line-height:1.5em">　　△七远行地</p><p style="line-height:1.5em">　　尽真如际名远行地。</p><p style="line-height:1.5em">　　远行则不见涯际。真如无际。现前则局。尽际乃远耳。</p><p style="line-height:1.5em">　　△八不动地</p><p style="line-height:1.5em">　　一真如心名不动地。</p><p style="line-height:1.5em">　　一真常凝。故地名不动。</p><p style="line-height:1.5em">　　△九善慧地</p><p style="line-height:1.5em">　　发真如用名善慧地(至)亦目此地名修习位。</p><p style="line-height:1.5em">　　结前显后也。自初发信。至超贤入圣。皆修习之事。而此位已超八地无功用道。悲智并圆。则修习之功。终毕于此。故此九地名修习位。以结十地之因。次后乃十地之果。</p><p style="line-height:1.5em">　　△十法云地</p><p style="line-height:1.5em">　　慈阴妙云覆涅槃海名法云地。</p><p style="line-height:1.5em">　　十地果满。智悲功圆。无复自利。纯是利他。故大悲之阴。充满法界。无心无缘。而应彼心缘。施行利润。而本寂无作。称合如来大寂灭海。故云覆涅槃海。</p><p style="line-height:1.5em">　　如来逆流如是菩萨顺行而至觉际入交名为等觉。</p><p style="line-height:1.5em">　　十地菩萨。混俗利生。与如来同。而所趋顺逆。与如来异。盖如来逆生死流。出同万物。菩萨顺涅槃流。入趋妙觉。但已入觉际。则与佛无间矣。入交谓觉际相交也。以其顺流。故名等觉。等觉言与佛等也。若逆流而出。妙同万物。则名妙觉矣。</p><p style="line-height:1.5em">　　阿难从干慧心至等觉已(至)金刚心中初干慧地。</p><p style="line-height:1.5em">　　金刚心中。初干慧地。不特一味干慧而已。一味干慧但是初因。加以四十一心妙圆加行。[泳-永+亟]养纯熟。至于等觉地位。方能尽此干慧之量。【解01】故云始获初心乃因之果也。盖初之干慧。譬之蓄火。此则焰慧炽然。充满大千。然后能尽火之量。到此始得。元初一点蓄火之力。经意似是如此。故环师诸说。皆在所简。</p><p style="line-height:1.5em">　　或问。四十四心皆不言慧者何。曰。戒定与慧。佛之三无漏学也。四十四心之中。审中中道者非慧邪。有时发光发焰者非慧邪。但慧而不用。实智若愚耳。又干慧即般若。舍是则入圣无繇矣。不用者。韬光不露。乃养道之方也。</p><p style="line-height:1.5em">　　【解01】如是重重单复十二方尽妙觉成无上道。</p><p style="line-height:1.5em">　　复即重义。十二恐宜当作十四。信住行地回向皆十也。四即加行。吴兴以二为干慧等觉。而遗十回向。予意未妥。</p><p style="line-height:1.5em">　　又按温陵重历诸位之说。窃有疑焉。道之增进也。如土长苗。始培其根。终结其果。一气呵成。既到果地。不应又复归根重新。长养一番。方始成熟。况十信十住等位。由浅而深。由生而熟。由勉而安。自有次第重历。则为烂饭重嚼。何异学生念书已熟。又复重温一遍。大修行人。恐难与童蒙。学究同论也。</p><p style="line-height:1.5em">　　是种种地皆以金刚(至)清净修证渐次深入。</p><p style="line-height:1.5em">　　金刚。即金刚干慧心也。种种地。十四位也。十喻者。幻人阳焰水月空华谷响干城梦影像化奢摩他毗婆舍那。此云正观了法。如此则顿忘情解。纤尘不立。故曰。清净修证。</p><p style="line-height:1.5em">　　阿难如是皆以三增进故(至)若他观者名为邪观。</p><p style="line-height:1.5em">　　三增进三渐次也。圣位资之。以成就五十五位。信住地行向为五十。干慧位及四加行为五十五。</p><p style="line-height:1.5em">　　尔时文殊师利法王子(至)身心快然得大饶益。</p><p style="line-height:1.5em">　　阿难自叙。大众闻经获益。开示密印。至增上妙理。通指前经奥义。印证藏心。清净含覆。一切决了。是谓密印般怛啰义也。以明心见性为因。等妙极证为果。情解两忘。心虑灰凝。细惑顿断。是谓禅那进修。增上妙理。修道所断俱生细惑。大乘八地永伏。至佛地方断。小乘分二果。分为九地。地各九品。初果断欲界前六品而证二果。断后三品而证三果。断上三界各九品而证无学。今此增上顿断。故言三界六品。其余三品必须佛地方断。虽三果能断九品。特分段渐伏而已。</p><p style="line-height:1.5em">　　△精研七趣品第二十八</p><p style="line-height:1.5em">　　前说真净妙心。本来周遍。则法界一真。万物一体。宜无诸趣之异。其如方今现有。乃常情所疑故。或执诸趣而迷妙圆之体。或执妙圆而拨诸趣之业。以致失错堕落。故特请问。欲人详明。而知所戒备也。</p><p style="line-height:1.5em">　　△狱趣</p><p style="line-height:1.5em">　　世尊若此妙明真净妙心(至)为是众生妄习生起。</p><p style="line-height:1.5em">　　自妄发生。非本来有。</p><p style="line-height:1.5em">　　世尊如宝莲香比丘尼(至)欢喜顶戴谨洁无犯。</p><p style="line-height:1.5em">　　不断三业。各各有私。众同分中。非无定处。</p><p style="line-height:1.5em">　　【解02】佛告阿难快哉斯问(至)男女二根自然流液。</p><p style="line-height:1.5em">　　性动于内曰情。故情为内分。情人之阴气。有欲者也。因诸爱染而起。能滋爱水。润业润生。轮回不断。职由于此。</p><p style="line-height:1.5em">　　阿难诸爱虽别流结是同(至)自然从坠此名内分。</p><p style="line-height:1.5em">　　水性润下。故情积之业。多从沦坠。</p><p style="line-height:1.5em">　　阿难外分即是众生分外(至)自然超越此名外分。</p><p style="line-height:1.5em">　　意缘于外曰想。故想为外分。想人之阳气。有冀者也。故因渴仰而复。以阳积故。能生胜气。吴兴云。外分不出三界。虽云圣境冥现。但是胜气之习。非真圣境也。</p><p style="line-height:1.5em">　　阿难一切世间生死相续(至)无食无饮经百千劫。</p><p style="line-height:1.5em">　　虽得水饮。亦化为火。故能害己。</p><p style="line-height:1.5em">　　九情一想下洞火轮(至)重生无间二种地狱。</p><p style="line-height:1.5em">　　洞火轮即入热狱。入风火交过地。谓超寒狱入热狱。热狱第八。曰五无间。</p><p style="line-height:1.5em">　　纯情即沉入阿鼻狱(至)更生十方阿鼻地狱。</p><p style="line-height:1.5em">　　阿鼻此云无间。谓受罪苦具身量劫数寿命五者。皆无遮间。名五无间。此惟情量最重者坠入。劫坏乃出。若兼谤大乘等罪。此劫虽坏。更入十方阿鼻地狱。永无出期。</p><p style="line-height:1.5em">　　循造恶业虽则自招众同分中兼有元地。</p><p style="line-height:1.5em">　　答前问。为有定处。纯情所造。虽则自招。同业所感。不无定处。各随元由也。</p><p style="line-height:1.5em">　　阿难此等皆是众生自业所感造十习因受六交报。</p><p style="line-height:1.5em">　　△十因</p><p style="line-height:1.5em">　　十习之业。皆先言所感之境。次言所报之事。</p><p style="line-height:1.5em">　　【解01】云何十因阿难一者淫习(至)菩萨见欲如避火坑。</p><p style="line-height:1.5em">　　如来为导师。故色目以警之。菩萨为行人。故深怖以避之。二习具彼此。与交字相映。</p><p style="line-height:1.5em">　　【解02】二者贪习交计发于相吸(至)菩萨见贪如避瘴海。</p><p style="line-height:1.5em">　　贪因爱心计着。吸取而发。吸积风为寒风。结水为冰。故有积寒冻裂之境。吒吒波波罗罗。忍寒之声。青赤白莲。寒冰之色。此为寒冰地狱。</p><p style="line-height:1.5em">　　【解03】三者慢习交陵发于相持(至)菩萨见慢如避巨溺。</p><p style="line-height:1.5em">　　慢者自见自是。先己后人。谓上无可事之君。下无可使之民。中无可交之友。轻世傲物。浩然长往。如水之驰流不息。莫可挽回。骄佚奔波。驰流不息之像也。慢为魔民。魔能害物。故血河灰河。热沙毒海。以成其毒。慢能滋痴。坚明立碍。故融铜灌铁。以食其报。痴水西国水名。</p><p style="line-height:1.5em">　　四者嗔习交冲发于相忤(至)菩萨见嗔如避诛戮。</p><p style="line-height:1.5em">　　心属火。气属金。嗔者以心使气。而反动其心。加之冲击抵牾。则心火转盛。金气转刚。故曰。心热发火铸气为金也。断刑曰宫。肉刑曰割。</p><p style="line-height:1.5em">　　五者诈习交诱发于相调(至)菩萨见诈如畏豺狼。</p><p style="line-height:1.5em">　　诈习因奸智起恶。而渐渐滋蔓。如水浸田。草木滋长。由调引相延。故感绳木延引之报。</p><p style="line-height:1.5em">　　六者诳习交欺发于相罔(至)见诸虚妄如临毒壑。</p><p style="line-height:1.5em">　　见习有五。一萨迦耶。此云身见。谓执身有我。种种计着。二边见。于一切法。执断执常。三邪见。邪悟错解。拨无因果。四见取。非果计果。如以非想为涅槃。五戒禁取。非因计因。如以持牛犬戒为生天因。五者总名恶见。顺邪反正。故云发于违拒。出生相反。由其违反。故感王吏执证之境。权作推鞠之报。路人相见。一去一回。喻所见违反也。五恶见能陷法身。故名见坑。</p><p style="line-height:1.5em">　　九者枉习交加发于诬谤(至)菩萨见枉如遭霹雳。</p><p style="line-height:1.5em">　　排挤剉也。漉沥也。衡横也。谓迫蹙其体。沥漉其血。又以迫隘苦具。横冲而度。</p><p style="line-height:1.5em">　　十者讼习交諠发于藏覆(至)如戴高山履于巨海。</p><p style="line-height:1.5em">　　讼非官讼。公发其覆之谓也。</p><p style="line-height:1.5em">　　△六报(六报多有不可曲解。故但存其本文)</p><p style="line-height:1.5em">　　阿难一切众生六识造业(至)受无量苦经无量劫。</p><p style="line-height:1.5em">　　△极重</p><p style="line-height:1.5em">　　六根各造及彼所作兼境兼根是人则入八无间狱。</p><p style="line-height:1.5em">　　△次重即八热狱</p><p style="line-height:1.5em">　　同于六根。具造十因。兼境兼根。名恶业同造。其罪极重。故入阿鼻。具五无间。各造则有先后间歇。故为次重。入八无间。有心而不及犯。则不兼境。无心而误犯。则不兼根。故作特犯兼二者。</p><p style="line-height:1.5em">　　身口意三作杀盗淫是人则入十八地狱。</p><p style="line-height:1.5em">　　三重罪以不遍六。不具十故。又次于前十八鬲子地狱。皆大狱所分。又次重。</p><p style="line-height:1.5em">　　三业不兼中间或为一杀一盗(至)则入三十六地狱。</p><p style="line-height:1.5em">　　△稍轻</p><p style="line-height:1.5em">　　见见一根单犯一条是人则入一百八地狱。</p><p style="line-height:1.5em">　　△次轻</p><p style="line-height:1.5em">　　由是众生别作别造(至)狱想发生非本来有。</p><p style="line-height:1.5em">　　上文五节。恶业不同。即别作别造也。所感狱报。各从其类。即入同分地也。妄想发生。并酬阿难前所疑问。</p><p style="line-height:1.5em">　　△鬼趣(六报之后。罪毕受形)</p><p style="line-height:1.5em">　　复次阿难是诸众生(至)后还罪毕受诸鬼形。</p><p style="line-height:1.5em">　　非破律仪。无正犯也。犯菩萨戒。无正因也。毁佛涅槃。无正果也。三者不正。诸余皆邪。故为堕狱入鬼。</p><p style="line-height:1.5em">　　若于本因贪物为罪(至)则妙圆明本无所有。</p><p style="line-height:1.5em">　　△畜生趣</p><p style="line-height:1.5em">　　复次阿难鬼业既尽(至)生于世间多为咎征。</p><p style="line-height:1.5em">　　凶事前验。如商羊舞水。</p><p style="line-height:1.5em">　　畜魅之鬼畜死报尽(至)生于世间多为食类。</p><p style="line-height:1.5em">　　充馈之物。</p><p style="line-height:1.5em">　　绵幽之鬼幽消报尽生于世间多为服类。</p><p style="line-height:1.5em">　　吞蚌狐貂马牛之物。</p><p style="line-height:1.5em">　　和精之鬼和消报尽生于世间多为应类。</p><p style="line-height:1.5em">　　社燕寒雁之类。</p><p style="line-height:1.5em">　　明灵之鬼明消报尽生于世间多为休征。</p><p style="line-height:1.5em">　　麟凤之类。</p><p style="line-height:1.5em">　　依人之鬼人亡报尽生于世间多为循类。</p><p style="line-height:1.5em">　　犹犬鸡豚之类。驯服于人者。</p><p style="line-height:1.5em">　　阿难是等皆以业火干枯(至)皆为浮虚妄想凝结。</p><p style="line-height:1.5em">　　△人趣</p><p style="line-height:1.5em">　　复次阿难从是畜生(至)生人道中参合达类。</p><p style="line-height:1.5em">　　文明达三类。皆便巧杂伎。世智辨聪者。非大贤大圣也。</p><p style="line-height:1.5em">　　是等皆以宿债毕酬(至)此辈名为可怜愍者。</p><p style="line-height:1.5em">　　△仙趣</p><p style="line-height:1.5em">　　阿难复有误人不依正觉(至)报尽还来散入诸趣。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 