<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,楞严经述旨卷第十' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>楞严经述旨卷第十</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　大佛顶如来密因修证了义诸菩萨万行首楞严经卷第十</p><p style="line-height:1.5em">　　淮海参佛弟子蕴空居士陆西星述旨</p><p style="line-height:1.5em">　　王法祖　校定</p><p style="line-height:1.5em">　　△四行阴</p><p style="line-height:1.5em">　　阿难彼善男子修三摩地(至)此则名为行阴区宇。</p><p style="line-height:1.5em">　　五阴前粗后细。故想尽则无粗重影事。虽观万象而无想念。故如镜鉴之明。无粘无迹。虚受照应。了无陈习。唯一精真明极如此。故幽隐行阴。于是披露也。行为万化生灭相根元故。其想披露。凡彼十二类生之元。无不殚见。然虽未能见彼修因趋果。因由谛绪。已能总见生类。但由行起名。此行阴者。为同生基。</p><p style="line-height:1.5em">　　若此清扰熠熠元性(至)幽隐妄想以为其本。</p><p style="line-height:1.5em">　　生灭不停。业运常迁。名众生浊。即行阴之体也。故行阴尽者。则能超之。</p><p style="line-height:1.5em">　　阿难当知是得正知(至)是人坠入二无因论。</p><p style="line-height:1.5em">　　梦想消亡。寤寐常一。故称正知奢摩它。又称凝明正心。皆想尽之相也。外境皆由心召。故想尽凝明。则天魔不至。从此唯是修禅失趣。狂解妄计。是即阴魔也。生类本即同生基也。于本类中生元露者。于同生基。见己之行元也。幽清动元。即行元也。既见此已。遂以一切生灭。皆圆于此。而不进穷识因本末。遂立二无因论。</p><p style="line-height:1.5em">　　△二无因论　　其目有二</p><p style="line-height:1.5em">　　自此以下十种皆禅那狂解。皆是行阴。用心交互。故现斯悟。</p><p style="line-height:1.5em">　　一者是人见本无因(至)堕落外道惑菩提性。</p><p style="line-height:1.5em">　　生机既破。则根离区穴。而眼清净。故能洞见众生。业流湾环。随业轮转。不能自出。以其未脱识阴。定力有限。故八万劫外。冥无所见。以无所见故。计本无因也。生机全破。机喻扰动。即行阴也。不为想阴所覆。故云全破。</p><p style="line-height:1.5em">　　二者是人见末无因(至)名为第一外道立无因论。</p><p style="line-height:1.5em">　　谬执生根。不达化理。以人竟为人。乃至黑竟为黑。无复改移。因而例我。本不见道。末亦无成。故曰末无因也。</p><p style="line-height:1.5em">　　△二遍常论　　其目有四</p><p style="line-height:1.5em">　　阿难是三摩中诸善男子(至)不曾散失计以为常。</p><p style="line-height:1.5em">　　由妄计行阴。为生灭圆元。遂于心境四大八识行等。皆起妄计。或拨生灭而计常。或存生灭而计常。或认识神而计常。或起邪见而计常。今此穷心境。性本无因无生灭。故以十方众生生灭之理。皆则循环。本无散失。此拨生灭而计常也。想阴尽者。依心境二法修观故。功力能知二万劫事。后四万八万例此。</p><p style="line-height:1.5em">　　二者是人穷四大元(至)不曾散失计以为常。</p><p style="line-height:1.5em">　　众生依地水火风生灭。而四性元则常住。则诸生灭法。皆有体常。此存生灭而计常者也。</p><p style="line-height:1.5em">　　三者是人穷尽六根(至)穷不失性计以为常。</p><p style="line-height:1.5em">　　六根及末那执受。即八识也。心意识中。本元即识神也。八识元由。惟佛八地菩萨能穷。若真能穷尽。则入知境。离心意识。今此惟得心意识中本元由处。谓其本性恒常。众生依之。循环而住。不曾散失。此认识神而妄计也。</p><p style="line-height:1.5em">　　四者是人既尽想元(至)因心所度计以为常。</p><p style="line-height:1.5em">　　想元想阴也。生理行阴也。妄谓流转生灭。皆属想心。今已永灭。则不生灭。理自然属行。不知行阴。即生灭元。是起邪见而妄计也。</p><p style="line-height:1.5em">　　由此计常亡正遍知(至)名为第二外道立圆常论。</p><p style="line-height:1.5em">　　△三四颠倒见　　其目有四</p><p style="line-height:1.5em">　　又三摩中诸善男子(至)彼生灭者真无常性。</p><p style="line-height:1.5em">　　妙明圆湛。离我我所。而外道于此妄立神我。从是计我。偏凝不动。遂以为常。而诸众生。于生于死。计他无常。</p><p style="line-height:1.5em">　　二者是人不观其心(至)劫不坏处名究竟常。</p><p style="line-height:1.5em">　　谓三禅以下。终为三灾所坏。名无常种性。四禅以上。灾不能坏。名究竟常。</p><p style="line-height:1.5em">　　三者是人别观我心(至)从我流出名无常性。</p><p style="line-height:1.5em">　　前于一法作无计。此于一性作二计。皆妄计也。</p><p style="line-height:1.5em">　　四者是人知想阴尽(至)今已灭尽名为无常。</p><p style="line-height:1.5em">　　幻阴一体。迁流一相。而且执是执非。见今见昔。而以流者为常。迁者为灭。</p><p style="line-height:1.5em">　　由此计度一分无常(至)名为第三外道一分常论。</p><p style="line-height:1.5em">　　△四有边论　　其目有四</p><p style="line-height:1.5em">　　又三摩中诸善男子(至)是人坠入四有边论。</p><p style="line-height:1.5em">　　分位有四。乃生灭分位也。</p><p style="line-height:1.5em">　　一者是人心计生元(至)计相续心名为无边。</p><p style="line-height:1.5em">　　生元流用行阴也。因迁流计三际。以过者已灭。来者未见。故名有边。见在相续。故名无边。不知真际。本非有边。非无边也。</p><p style="line-height:1.5em">　　二者是人观八万劫(至)不得无边之心但有边性。</p><p style="line-height:1.5em">　　我曾下。谓但见彼人。现我知中。而不能知彼人性遍。故计彼性。以为有边。</p><p style="line-height:1.5em">　　四者是人穷行阴空(至)名为第四外道立有边性。</p><p style="line-height:1.5em">　　△五矫乱论　　其目有四</p><p style="line-height:1.5em">　　又三摩中诸善男子(至)令彼前人遗失章句。</p><p style="line-height:1.5em">　　此观万化。见其不齐。遂生异解。不能决择。故矫乱其语。</p><p style="line-height:1.5em">　　二者是人谛观其心(至)除无之外无所言说。</p><p style="line-height:1.5em">　　互互无。念念灭相也。</p><p style="line-height:1.5em">　　三者是人谛观其心(至)除是之外无所言说。</p><p style="line-height:1.5em">　　各各有。念念生相也。</p><p style="line-height:1.5em">　　四者是人有无俱见(至)不死矫乱遍计虚论。</p><p style="line-height:1.5em">　　△六计后有　　正计　旁计</p><p style="line-height:1.5em">　　又三摩中诸善男子(至)死后有相发心颠倒。</p><p style="line-height:1.5em">　　无尽流即行相续也。以生灭灭尽。相继不绝。故知死后有相。</p><p style="line-height:1.5em">　　或自固身云色是我(至)如是循环有十六相。</p><p style="line-height:1.5em">　　前色即目前云色。行中相续亦色也。作此四计。受想行亦然。故成十六相从此。</p><p style="line-height:1.5em">　　从此或计毕竟烦恼毕竟菩提两性并驱各不相触。</p><p style="line-height:1.5em">　　旁计有为无为诸法。毕竟并驱者。计烦恼菩提不相陵灭。皆后有也。</p><p style="line-height:1.5em">　　由此计度死后有故(至)死后有相心颠倒论。</p><p style="line-height:1.5em">　　△七计后无　　正计　旁计</p><p style="line-height:1.5em">　　又三摩中诸善男子(至)如是循环有八无相。</p><p style="line-height:1.5em">　　阴性消散。谓色受想灭也。生理即行也。谓无受想。则行亦灭也。此约四阴。现前因亡。未来果灭。因果合论。故成八相。</p><p style="line-height:1.5em">　　从此或计涅槃因果(至)死后无相心颠倒论。</p><p style="line-height:1.5em">　　△八计八但非　　正计　旁计</p><p style="line-height:1.5em">　　又三摩中诸善男子(至)死后俱非起颠倒论。</p><p style="line-height:1.5em">　　行存即有相也。受想灭即无相也。以前后相例。则存者终无。虽有非有。灭者会有。虽无不无。四阴双计。故成八非。</p><p style="line-height:1.5em">　　色受想中见有非有(至)皆言死后有相无相。</p><p style="line-height:1.5em">　　三阴为灭。相本虽有。不有迁流。为存相故。观无不无。随得一缘。于四阴中。随举一阴。</p><p style="line-height:1.5em">　　又计诸行性迁讹故心发通悟有无俱非虚实失措。</p><p style="line-height:1.5em">　　诸行。一切迁流法也。因见行阴。迁讹不定。遂有邪悟。谓一切法有无俱非。不可定指。</p><p style="line-height:1.5em">　　由此计度死后俱非(至)死后俱非心颠倒论。</p><p style="line-height:1.5em">　　△九计断灭　　正计　旁计</p><p style="line-height:1.5em">　　又三摩中诸善男子(至)是人堕入七断灭论。</p><p style="line-height:1.5em">　　见行阴念念灭处。名后后无。由是妄计。设入人天七处。后皆断灭。</p><p style="line-height:1.5em">　　或计身灭或欲尽灭(至)现前消灭灭已无复。</p><p style="line-height:1.5em">　　身灭即欲界人天二处也。欲尽初禅也。苦尽二禅也。极乐三禅也。极舍四禅及无色也。是名七际。谓七际事相。皆现前消灭。更无复生。终归断灭。</p><p style="line-height:1.5em">　　由此计度死后断灭(至)死后断灭心颠倒论。</p><p style="line-height:1.5em">　　△十计涅槃　　正计　旁计</p><p style="line-height:1.5em">　　又三摩中诸善男子(至)如是循环五处究竟。</p><p style="line-height:1.5em">　　转依者。转生死为涅槃也。或于欲界。悟圆明理。遂以欲界即转依处。或以初禅离欲二禅离苦三禅极喜极舍即转依处。是谓五涅槃也。不知皆属有漏。非无为果。非究竟处。</p><p style="line-height:1.5em">　　由此计度五现涅槃(至)作大觉王清净标指。</p><p style="line-height:1.5em">　　吴兴曰。此云心魔。后识阴云见魔。即烦恼魔也。</p><p style="line-height:1.5em">　　△五识阴</p><p style="line-height:1.5em">　　阿难彼善男子修三摩地(至)此则名为识阴区宇。</p><p style="line-height:1.5em">　　通叙行灭识现也。行为世间迁流之体性。扰动生机之纲纽。补特酬业之深脉。能隐晦性天。驰逸六根。泪扰内湛。为浮根尘究竟枢穴。故行阴尽者。生机纲纽。倏然隳裂。感应悬绝。而性天将大明悟。六根无复驰逸。以不驰逸故。内外湛明。以无枢穴故。人无所入。反动而静。深之又深。故曰内外。涅槃性天。为五阴所覆。昏如长夜。前三阴尽。如鸡初鸣。虽为曙兆。犹沉二阴。精色未分。此行阴尽。如鸡后鸣。唯余一阴。故将大明悟也。受命元由识阴也。以行灭识现故深达。无枢穴故可观。无迁流故可执。无生机故不召。遂了十方依正皆识所变故。已获其同。性天精色。虽未明彻。而幽秘之相。已渐发现。此识阴之相也。</p><p style="line-height:1.5em">　　【解01】若于群召已获同中(至)颠倒妄想以为其本。</p><p style="line-height:1.5em">　　群召同中。即十二类之命元识阴也。若于此中。以定慧力。消磨六门。使根合而不分。界开而不隔。则见闻圆通。六根互用。由是外之世界。内之身心。无复留碍。此识阴尽之相也。性木一真。由尘隔越。性用之间。同异失准。名为命浊。为识阴之体。故识尽则超之识。乃妄觉影明。原无自体。由颠倒起。故名罔象虚无颠倒妄想。</p><p style="line-height:1.5em">　　△识阴狂解　　其目有十</p><p style="line-height:1.5em">　　阿难当知是善男子(至)背涅槃城生外道种。</p><p style="line-height:1.5em">　　识由行流。故识空则返元。既空行阴。故已灭生灭。尚依识元。故寂灭未圆。而能渐破识阴。消磨六门。故已六知根。淴合无隔。诸类觉性。通融不二。故能入于圆元。圆元即融根隔。通诸类之识元也。若以此为真所归地。而立为真因。则堕因所因执。盖真因非所。有所皆妄。娑毗外道。认阿赖耶识未形之前冥然初相。为所归真因。正同此也。以心有所得。果有所归。即因即果。皆堕所妄。所以违圆通背涅槃。今人于真性。辄起识心。计因果生见解。有所得有所归。皆则得于识元。归于冥谛而已。</p><p style="line-height:1.5em">　　阿难又善男子穷诸行空(至)生大慢天成遍圆种。</p><p style="line-height:1.5em">　　执识元为自体。而谓一切众生自此流出。遂执我能生彼。而实不能。故曰能非能执。摩醯首罗。即色顶魔王也。妄计我能现起无边众生。亦能非能之类也。能为心能事果者。依我能为彼依。能成彼事也。大慢即醯罗也。</p><p style="line-height:1.5em">　　又善男子穷诸行空(至)背涅槃城生倒圆种。</p><p style="line-height:1.5em">　　以识元为所归依。故疑彼能生我及一切法。遂计生起流出之处。为真常无生之体。此则在生灭中。妄计常住。既惑真不生性。又迷见生灭法。以非常为常。故名常非常执。既计彼能生我。即与计自在天能生一切者。同由依识元。妄计常住。故曰妄因依心。成妄计果。前计我圆生物。此计彼圆生我。故名倒圆。</p><p style="line-height:1.5em">　　又善男子穷诸行空(至)背涅槃城生倒知种。</p><p style="line-height:1.5em">　　所知即所观识阴也。谓识有知。而一切法由知变起。因计知体。圆遍诸法。遂立异解。谓无情遍皆有知。无所拣择。故曰无择遍知。此则以无知为知。故名起知无知执。婆吒霰尼二外道也。执一切觉。谓执一切有知也。此谬计圆知。以为因心。则果终虚谬矣。以无知为知。是倒知也。</p><p style="line-height:1.5em">　　又善男子穷诸行空(至)背涅槃城生颠化种。</p><p style="line-height:1.5em">　　识阴尽者。消磨六门。诸根互用。今此未尽。才得随顺而已。因随圆互。于是计一切法。皆能圆化。发生胜果。谓火能显发光明。乃至尘能成就器界。遂则邪求邪观。勤心崇事。谓能生胜果。而实不能。故名生无生执。即三迦叶波诸外道之俦也。即迷真心。从物求冀。则因果皆妄。颠倒化理。名颠化种。</p><p style="line-height:1.5em">　　又善男子穷诸行空(至)背涅槃城生断灭种。</p><p style="line-height:1.5em">　　观理不实。误堕虚无。故于圆明性中。计皆空虚。于是灭绝群化。归于永灭。而不知其非。名归无归执。舜若多此云空。言无想舜若。即执空外道也。以执断空故。圆虚无为之因心。成空亡之断果。永灭依。即外道涅槃也。</p><p style="line-height:1.5em">　　又善男子穷诸行空(至)背涅槃城生妄延种。</p><p style="line-height:1.5em">　　识阴精明。湛不摇处。名之为常。今见其常。乃执色身。同此精圆也。身本无常。实不可贪。以为长久。今坚执着。故云贪非贪执。阿斯陀此云长寿仙。彼虽延常。终归坏灭。今欲固妄身。以冀长住。则空长劳耳妄延耳。</p><p style="line-height:1.5em">　　又善男子穷诸行空(至)背涅槃城生天魔种。</p><p style="line-height:1.5em">　　以识阴为命元。而互通三际。以为识阴若尽。我命亦尽。谁证真常。故便于定中。化诸欲境。以留尘劳。不令销尽。依此邪思。欲证真常。而不知其非。名真非真执。吒枳迦罗能化欲境自娱。即欲顶自在天类也。因此邪思。感生天魔。惟恣尘欲。名炽尘果。</p><p style="line-height:1.5em">　　又善男子穷诸行空(至)背涅槃城生缠空种。</p><p style="line-height:1.5em">　　命明者。深穷识阴。深明众生受命因由也。以生灭由识。精粗由业。故依四谛分别决择。以苦集为粗伪。以灭道为精真。于是专修道因。求感灭果。以少为足。故居灭即休。斯特声闻上慢之俦也。此则圆精应为因心。成趣寂之小果。精应者即决择粗业。唯求精应。证于偏真。缠空趣寂而已。背清净道。净谓常乐我净之德。四德之中。略举一耳。</p><p style="line-height:1.5em">　　又善男子穷诸行空(至)生觉圆明不化圆种。</p><p style="line-height:1.5em">　　融净觉明。即识精也。虽无惑习。圆融清净。而未离于识。故名觉明。若以此为深妙。立为果证。则定性缘觉独觉而已。此即圆觉淴为因心。成湛明之滞果。湛明即圆融觉明也。所觉止于圆明。识精而定性不回。故名觉圆明不化圆种。以上陈五十魔境。皆是识精。错解邪悟。未得正见。拟心动念。皆堕其中。虽证缘觉辟支。犹为迷佛菩提。亡失知见。所以觉皇苦口垂慈。剿心辩析。欲人不迷不失也。</p><p style="line-height:1.5em">　　阿难如是十种禅那(至)从始成就不遭岐路。</p><p style="line-height:1.5em">　　前妨心魔。此妨见魔。</p><p style="line-height:1.5em">　　如是法门先过去世(至)究竟修进最后垂范。</p><p style="line-height:1.5em">　　△最后请益第三十　　微有删约</p><p style="line-height:1.5em">　　阿难重白佛言如佛所说(至)五阴本因同是妄想。</p><p style="line-height:1.5em">　　明妄无因。不容计度也。知妄所起。可说因缘。不知所起。因缘何有。况推自然。得非妄计。</p><p style="line-height:1.5em">　　△五阴妄本</p><p style="line-height:1.5em">　　△一色本坚固</p><p style="line-height:1.5em">　　汝体先因父母想生(至)名为坚固第一妄想。</p><p style="line-height:1.5em">　　想为虚妄影像。欲爱深脉遗体。自想爱流出。故曰体因父母想生阴心乘想。爱冥求。故曰心于想中传命。酢梅等说。以验体因妄结。故与妄理相应。若非妄伦。则妄不能感也。体因想生。心因想起。命因想传。诸想交固。以成色阴。故名坚固妄想。</p><p style="line-height:1.5em">　　△二受本虚明</p><p style="line-height:1.5em">　　即此所说临高想心(至)名为虚明第二妄想。</p><p style="line-height:1.5em">　　临高空想。而酸涩真受。违顺皆妄。而损益现。驰则受阴无体。虚有所明。故名虚明妄想。</p><p style="line-height:1.5em">　　△三想本融通</p><p style="line-height:1.5em">　　由汝念虑使汝色身(至)名为融通第三妄想。</p><p style="line-height:1.5em">　　念虑虚情也。色身实质也。虚实不伦。而能相使者。由想而融也。心生虚像。形取实物。心形异用。而能相应者。由想而通也。至于寤寐扰变。使心随境。使境随心。皆融通妄想也。</p><p style="line-height:1.5em">　　△四行本幽隐</p><p style="line-height:1.5em">　　化理不住运运密移(至)名为幽隐第四妄想。</p><p style="line-height:1.5em">　　△五识本罔象</p><p style="line-height:1.5em">　　又汝精明湛不摇处(至)第五颠倒微细精想。</p><p style="line-height:1.5em">　　若是精真。不容习妄。此破其常也。精谓精明。真谓恒常。何因下示妄习相。昔睹奇物。纳种在识。若不受熏。复睹前异。必无记忆。既不忘失。则知中间常为无明。念念熏习。熏习即妄。何精真之有乎。似无曰罔。似有曰象。</p><p style="line-height:1.5em">　　△五阴边际</p><p style="line-height:1.5em">　　阿难是五受阴五妄想故(至)湛入合湛归识边际。</p><p style="line-height:1.5em">　　五阴言因界者。本自无界。因妄想因也。</p><p style="line-height:1.5em">　　△阴灭次第</p><p style="line-height:1.5em">　　此五阴元重叠生起(至)何所不明再此询问。</p><p style="line-height:1.5em">　　识譬则劫波巾也。色譬则最后结也。结依巾有。故生因识起。解因次第。故灭从色除。五阴生起。从细至粗。由迷知有识。乃至由受有色也。灭则从粗至细。必破色而后受现。乃至破行而后识现也。理则顿悟乘悟并消者。如巾本无。结亦不有也。事非顿除因次第尽者。中根必假渐修也。若因悟忘修。则有解无行。执理迷事。适堕偏邪。终非正修。真三摩地。</p><p style="line-height:1.5em">　　汝应将此妄想根元(至)知有涅槃不恋三界。</p><p style="line-height:1.5em">　　令以此义自觉觉他。永断妄元。齐归正果。</p><p style="line-height:1.5em">　　阿难若复有人遍满十方(至)算数譬喻所不能及。</p><p style="line-height:1.5em">　　十波罗夷即十重罪。</p><p style="line-height:1.5em">　　阿难若有众生能诵此经(至)皆大欢喜作礼而去。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 