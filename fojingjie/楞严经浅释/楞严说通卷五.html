<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,楞严说通卷五' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>楞严说通卷五</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　楞严说通卷五</p><p style="line-height:1.5em">　　巴县居士了庵刘道开编演</p><p style="line-height:1.5em">　　成都沙门离指方　示鉴定</p><p style="line-height:1.5em">　　○此下证释别有结元之疑也。旧注谓此牒前不见所结云何知解而重问。若是。则无谓之甚。良以上文明说六为贼媒。自劫家宝。详示根结之由。解根之法。何阿难忽又不知六根是结。而劳佛重答耶。当知阿难已领六根是结。而今更请之结元。即俱生无明。生死结根也。不知六根当体即是。离此别无。故佛下答汝欲识知俱生无明。生死结根。惟汝六根。更无他物是也。</p><p style="line-height:1.5em">　　阿难白佛言。世尊。如来虽说第二义门。今观世间解结之人。若不知其所结之元。我信是人。终不能解。世尊。我及会中有学声闻。亦复如是。从无始际。与诸无明。俱灭俱生。虽得如是多闻善根。名为出家。犹隔日疟。惟愿大慈哀愍沦溺。今日身心。云何是结。从何名解。亦令未来苦难众生得免轮回不落三有。作是语已。普及大众。五体投地。雨泪翘诚。伫佛如来无上开示。</p><p style="line-height:1.5em">　　此别索生死结元也。阿难白佛言。世尊。如来虽说第二义门。详示根结之由。及解根之法。已知六根是结矣。但不知离此六根。向上还别有深根。以为结之本元否。我观世间解结之人。若不知所结之元。终不能解。岂惟世人。我及会中有学声闻。亦复如是。所以然者。我等从无始际。与诸无明。俱灭俱生。一出母胎。或啼或笑。不待教而自能。谓之无始虚习。亦名俱生无明。由生至灭。灭而又生。展转浪流。常沦生死。我虽得此多闻善根。名为出家。然得开悟时。暂似解脱。而入尘劳时。依旧被缚。所谓说时似悟。对境还迷。乍寒乍热。如隔日疟。此皆俱生无明力之所使。惟愿大慈。哀愍沦溺。的示今日我等身心。云何是结之本元。作何法以解之。不惟现会大众。普获利益。亦令未来众生。得免轮回三有之苦。作是语已。(云云)无上开示焉。阿难之意。盖疑俱生无明。方是生死结根。而为结元也。岂知六根即是哉。</p><p style="line-height:1.5em">　　尔时世尊。怜愍阿难及诸会中诸有学者。亦为未来一切众生。为出世因。作将来眼。以阎浮檀紫金光手。摩阿难顶。即时十方普佛世界六种震动。微尘如来住世界者。各有宝光。从其顶出。其光同时。于彼世界来祗陀林。灌如来顶。是诸大众。得未曾有。于是阿难及诸大众。俱闻十方微尘如来异口同音告阿难言。善哉阿难。汝欲识知俱生无明使汝轮转生死结根。唯汝六根。更无他物。汝复欲知无上菩提令汝速证安乐解脱寂静妙常。亦汝六根。更非他物。</p><p style="line-height:1.5em">　　此诸佛共证六根为解结之元也。尔时世尊。怜愍阿难大众。及为未来众生。为出世因。使之修证有赖。作将来眼。使之信解不迷。于是以手摩阿难顶。表以顶法开示也。即时十方世界。六种震动。表六根将必解除也。十方如来。各有宝光。从有顶出。自彼世界。来灌如来顶。表此根中妙性。无上顶法。是十方薄伽梵。一路涅槃门也。是诸大众。得此希有之瑞。又闻十方微尘如来。异口同音。而告阿难曰。善哉。阿难。汝欲识知俱生无明。使汝轮转生死。而为结根者乎。即汝当下六根便是。无他物也。盖此根性。即是俱生无明之元首。固结生死之深根。离此六根。更无结元耳。且不但只是妄元。仍是真元。盖罪之魁。而功之首矣。汝复欲知无上菩提。以如如智。证如如理。令汝速证四德断果者乎。亦汝当下六根便是。非他物也。所谓解铃即是系铃人也。诸佛同宣如此。可见非一佛之私言。而尤当信受矣。</p><p style="line-height:1.5em">　　阿难虽闻如是法音。心犹未明。稽首白佛。云何令我生死轮回安乐妙常。同是六根更非他物。佛告阿难。根尘同源。缚脱无二。识性虚妄。犹如空华。阿难。由尘发知。因根有相。相见无性。同于交芦。(过于常芦生必二茎交抱而立单则仆矣。又其体外实内空。今长行惟取交倚不能自立。偈颂则仍取外实内空。以喻根尘。空有俱非也)是故。汝今知(即内之意根)见(即外之五根)立知即无明本。知见无见斯即涅槃。无漏真净。云何是中更容他物。</p><p style="line-height:1.5em">　　此细释结解皆由六根也。阿难虽闻如是法音。心犹未明。故复请问轮生死。证妙常。云何皆是六根更无他物。意疑如来常说法相。最要略者。亦有十八界等。今何惟是六根。而六尘六识。皆不与耶。世尊抽条引蔓。复与诠注。而告之言。我之独举根而不举尘者。非遗乎六尘也。良以根之与尘。执相而观。则根为内身。而属有情。尘为外器。而属无情。似永异也。然相见二分。皆依自证而起。本惟一心妄分情器。溯流穷源。仍是一体。惟根尘同源。故缚则同缚。脱则同脱。而缚脱无二。唯无二。故举根而尘在其中矣。所以不举识者。以识性无源。乃前尘虚妄相想。犹若空华。了无实体。既非缚结之本。又非解脱之要。故举根而识亦在其中矣。六尘既无别体。六识又极虚无。故诸佛同言结解唯是六根也。且根尘何由而立乎。阿难。由外六尘。而后发六根之知。是根托尘而立也。因内六根。而后有六尘之相。是尘托根而立也。尘离根。固无独立之自性。根离尘。亦无独立之自性。是则相(尘)见(根)二法。交倚而生。同于交芦之二茎相抱。单则仆地。不能立矣。况交芦外实内空。亦可喻根尘之空有俱非也。夫根尘既无两体。是以缚脱但惟在根。是故汝今。若不达空有俱非之旨。而于有知有见六根之性上。妄立空有二知。如凡夫迷六根之性为有。二乘晦六根之性为空。皆立知也。凡夫俱足五住。而长沦分段。皆迷有以为之本。二乘尚余第五。而未出变易。皆晦空以为之本。即此立知。非即无明本乎。若于知见之根性上。而无空有二见。如凡夫除执有之见。二乘除偏空之见。皆无见也。凡夫除前四住。先得有余涅槃。二乘除第五住。究竟无余涅槃。即此无见。非即涅槃无漏真净乎。知见立知。是结以根结也。知见离见。是解以根解也。结惟根结。而更无他物能为结元。解惟根解。而亦无他物能为解元。云何是结中解中。而可容他物以为本元哉。然则汝之别请结元者。真为误矣。</p><p style="line-height:1.5em">　　○问。此之知见。与法华知见。及本经圆彰三藏之后所说知见。同耶。异耶。答更无别法。但泛切不同耳。法华标名。未及释义。泛之甚也。斯经金口自释。圆彰三藏。即佛知见。亦取众生本具。非取修证所成。然于众生现前。未曾指其具于何处。是犹未的切也。今此处。于众生现具六根中性。指出如来知见。方甚为的切而非泛也。盖以知即内之意根。见即外之五根。而此根性。既周遍常住。为菩提涅槃元清净体。而三藏圆具。非如来知见而何。单传直指。亦密指于此而已。</p><p style="line-height:1.5em">　　○前云因明立所。此云知见立知。立之为害如此。故有道者。见无所见。知无所知。一法不立。则立处皆真矣。</p><p style="line-height:1.5em">　　○宗镜云。世间生死。出世涅槃。皆从知见文字所立。若无知见文字。名体本空。于妙明心中。更有何物。为缘为碍。</p><p style="line-height:1.5em">　　○瑞鹿遇安禅师。得法于韶国师。尝阅首楞严至此。乃破句读云。知见立。(句)知即无明本。知见无。(句)见斯即涅槃。于此有省。有人语师曰。破句了也。师曰。此是我悟处。毕生不易。</p><p style="line-height:1.5em">　　○贺云。知见二字即前文所谓见闻觉知。盖指六根也。若于知见处。明暗妄形。黏湛发见。流逸奔色。即此知见。便是无明根本。若于知见处。不随前尘。脱黏内伏。内莹发光。即此知见。便是涅槃根本。立知即无明本。故曰轮转生死。唯汝六根。无见即涅槃。故曰安乐妙常。亦汝六根。阿难问云何是结。从何名解。知见立知。即是结也。知见无见。即名解也。</p><p style="line-height:1.5em">　　尔时世尊。欲重宣此义。而说偈言。</p><p style="line-height:1.5em">　　偈分二科。一祗夜。此云应颂。即颂上长行也。二伽陀。此云讽颂。不因长行。但讽美而颂之也。</p><p style="line-height:1.5em">　　真性有为空。(真净谓其语倒应云有。为真性空)缘生故如幻。无为无起灭。不实如空华(即起灭而本无起灭。则二义齐销圆实义也。对起灭。而立无起灭。则二皆非实权小义也)。</p><p style="line-height:1.5em">　　此颂识性虚妄犹如空华也。法相宗。五位唯识。前四有为。第五无为。应颂之意若曰。甚矣。根性之为用大也。若论识耳。有为之识。无真自性。悉是虚妄。以其仗因托缘而生。故喻之如幻。无为之识。对起灭而立无起灭。二皆不实。喻若空华。然则识之有为。与识之无为。二皆非实。我故曰。识性虚妄。犹如空华也。</p><p style="line-height:1.5em">　　○贺云。诸注引掌珍论释此四句。谓双破有为无为。玩本文。似与掌珍论不同。盖四句总是一意。正显有为即无为耳。有为。通指根尘识。前云决定弃捐诸有为相。又云汝但不循十二诸有为相。阿难将谓离此有为之外。别有无为。故疑云何同是六根更非他物。佛言。汝今分妄分真。总未达根尘之源耳。源者何。真性是也。以真性观之。诸有为法。当体即空。全是无为。所谓性色真空。性空真色。求起灭不可得。求真妄不可得。求能所不可得。何必离缚求脱。离结求解。离有为求无为哉。</p><p style="line-height:1.5em">　　言妄显诸真。妄真同二妄。犹非真非真。云何见所见。中间无实性。是故若交卢。</p><p style="line-height:1.5em">　　此颂根尘同源也。夫识性虚妄如此。言妄。则显诸真矣。然而对妄所显之真。二俱成妄。毕竟非真。何以故。以妄居真外。则妄实有体。反乃不成妄义。如影有实体。影义不成也。真居妄外。则理不摄事。反乃不成真义。如镜不现影。镜义不成也。二义不成。故二俱同妄矣。既不成真。是非真也。又不成妄。是非非真也。对妄显真。犹非真。非非真。真妄尚无二体。况能见之根。与所见之尘。云何乃有异源乎。所以根尘相倚而立。中间无有各自实性。但如交芦。有二相而无二体矣。我故曰。根尘同源也。</p><p style="line-height:1.5em">　　结解同所因。圣凡无二路。</p><p style="line-height:1.5em">　　此颂缚脱无二也。根尘既无二体。所以缚脱惟是六根。故结则同结。解则同解。结解皆是此根。同所因也。结则为凡。解则为圣。圣凡皆是此根。无二路也。然则离六根岂复别有缚脱哉。我故曰。缚脱无二也。</p><p style="line-height:1.5em">　　汝观交中性。空有二俱非。</p><p style="line-height:1.5em">　　此重颂根尘同源也。且根尘二法。喻若交芦。不但取其相倚而已。汝观交芦之体性。外实内空。适言其有。其中元空。适言其空。其外元实。以喻根尘。适言其有。则其体空廓。自在无系。适言其空。则其用圆融。周遍法界。盖空有二俱非焉。必极于空有俱非。而同源之义始尽也。</p><p style="line-height:1.5em">　　迷晦即无明。发明便解脱。</p><p style="line-height:1.5em">　　此重颂缚脱无二也。惟根尘二法空有俱非如此。所以凡夫迷六根为有。则失其自在无系之体。二乘晦六根为空。则失其遍现互融之用。故俱堕五住二死。而迷晦即是无明。所谓知见立知。即无明本也。若翻迷发悟。而不复著有。转晦成明。而不复沉空。则远离五住二死。而发明便是解脱。所谓知见无见。斯即涅槃无漏真净也。至是而缚脱无二之义。尚有余蕴哉。</p><p style="line-height:1.5em">　　○祗夜颂上长行竟。</p><p style="line-height:1.5em">　　解结因次第。六解一亦亡。根选择圆通。入流成正觉。</p><p style="line-height:1.5em">　　此开后绾巾示伦冥授选根科也。讽颂之意若曰。夫缚脱既惟是六根矣。根之结也。元有次第。则根之解也。亦必因于次第。虽然。非一非六者。根也。若总解除。尚不名一。六云何成。故六解则一亦亡矣。然又非于六根而遍解之也。根贵于选。而选根贵择最圆通之根。若选而择焉。而得其所为真圆通者。则一门深入。从入流忘所。乃至寂灭现前。顿成无上正觉矣。</p><p style="line-height:1.5em">　　陀那(此云执持)微细识。(深隐而非浅显曰微。精妙而非粗浮曰细)习气成。瀑流。真非真恐迷。我常不开演。</p><p style="line-height:1.5em">　　此颂六根当体即是八识也。陀那者。第八识受转之别名。权小钦仰陀那。而忽慢六根。不知此根性即是陀那微细之体。我前判二种根本时。即呼根性为识精明元。职此故也。是则即妄而真矣。然是陀那所持种子。谓之习气。以此习种。能引生诸趣。根身器界。流转无停。故如瀑流。是则即真而妄矣。由其即是陀那细识。故真。由其带持瀑流习气。故非真。我若说其为真。其奈带持种子。妄习不除。众生将迷妄为真。未免瀑流漂转也。我若说其为非真。其奈体即微细。离此无真。众生将弃真为妄。未免向外驰求也。真与非真。二俱难言。是故非时非机。我宁常秘之而不言。不令众生堕彼二种之迷耳。是知此法秘密时乃说之。非常说之法也。</p><p style="line-height:1.5em">　　自心取自心。非幻成幻法。不取无非幻。非幻尚不生。幻法云何立。</p><p style="line-height:1.5em">　　此承上科真与非真二俱易迷如此故此悯其迷而示以出迷之要也。且夫迷虽易迷。悟亦易悟。原其最初。但因不悟见相二分。惟一自心。而乃误以能见之心。妄取所见之境。是自心取自心也。由是从无人无法。非幻境中。揽尘结根。幻生法相人相。所谓从非幻而成幻法也。前既妄见揽尘。横生幻法。今乃旋根脱尘。不复取着。即此不取工夫。不惟无幻法也。并非幻亦无之。非幻且无。人法俱空之境。尚亦不生。而法相人相。种种幻法。岂能存立乎。苟能了此。则破妄出迷之方。亦甚简要直捷矣。</p><p style="line-height:1.5em">　　是名妙莲华。金刚王宝觉。</p><p style="line-height:1.5em">　　夫此根性法门。众生现具。如莲之方华即果。是名妙莲华。而为法华之堂奥也。抑此根性法门。最坚最利。名金刚王宝觉。而为甚深般若也。兼备二经之尊胜。岂不为诸经之王哉。</p><p style="line-height:1.5em">　　如幻三摩提。(此云等持。谓定慧平等任持也)弹指超无学。</p><p style="line-height:1.5em">　　又此根性法门。知真本有。达妄本空。无修而修。无断而断。谓之如幻三摩提。而非如权小染实之修也。由其如幻。故一修一切修。一断一切断。而此根初解。先得人空。已与无学齐等。空性圆明。成法解脱。即超无学远矣。何况俱空不生。乃至于无上知觉乎。</p><p style="line-height:1.5em">　　此阿毗达摩。(此云无比法)十方薄伽梵(即如来也)一路涅槃门。</p><p style="line-height:1.5em">　　极而论之。此根性教法。非他教法可比。故曰无比法。而是无比之法。乃三世十方诸佛共由之达道。直至万德周融。五住永寂。究竟无余涅槃。极乐果地。不过此根中圆湛不生灭性。以为因地门户而已。岂有他岐捷径。别可遵循者哉。夫既为无比教法。而又与涅槃为门户。足显斯经。以无上醍醐为教相。而非酥酪之可及矣。</p><p style="line-height:1.5em">　　○不因长行讽美而颂竟。</p><p style="line-height:1.5em">　　○证释别有结元之疑竟。</p><p style="line-height:1.5em">　　○贺云。当知此偈。总是发明如幻之意。首提缘生如幻。次明结解俱幻。然后以自心取自心。结成如幻三摩之意。故次卷观世音如幻闻薰云云。可见此偈。已暗选观音菩萨修行法门矣。后五十五位真菩提路。又以如幻结之。</p><p style="line-height:1.5em">　　○此下绾巾以示伦次也。前偈云。解结因次第。六解一亦亡。正开此科。故阿难蹑此二句作两节而问。佛亦作两节答之。正脉谓喻中六结。实有次第。法中六根本无次第。故以六结但喻根中竖推之六重。斯亦有理。然细玩经文。则汝六根亦复如是。分明以结喻根。似无容凿。今断自六解一亡亦复如是以上。仍以六结喻六根。由汝无始心性狂乱以下。兼喻六根中各各具有之六重。庶前后俱不相悖矣。</p><p style="line-height:1.5em">　　于是阿难及诸大众。闻佛如来无上慈诲祗夜伽陀杂糅精莹妙理清彻。心目开朗。叹未曾有。阿难合掌。顶礼白佛。我今闻佛无遮大悲性净妙常真实法句。心犹未达六解一亡舒结伦次。惟垂大慈。再愍斯会及与将来。施以法音。洗涤沉垢(沉垢即细惑也)。</p><p style="line-height:1.5em">　　此因领悟而复请未明也。于是阿难(云云)伽陀。文如织绵。义若贯珠。而杂糅精莹。真妄交陈。根尘互举。而妙理清彻。但觉心目开明。不复认攀缘为心。浮根为目矣。叹未曾有。未尝开演者。今始开演矣。阿难合掌顶礼白佛。我今闻佛知无不言。言无不了。略无遮护。此皆从大悲心中流出。此根性又净。又妙。又常。为最真最实之法句。我心已得领悟矣。所未达者。六自为六。一自为一。何故六解而一遂亡乎。结固同结。解亦同解。何故舒之与结。皆有伦次乎。惟垂大慈(云云)洗涤沉垢焉。</p><p style="line-height:1.5em">　　即时。如来于师子座。整涅槃僧。(里衣也)敛僧伽梨。(大衣也)揽七宝几。引手于几。取劫波罗天(时分即夜摩天)所奉华巾。于大众前。绾成一结。示阿难言。此名何等。阿难大众。俱白佛言。此名为结。于是。如来绾叠华巾。又成一结。重问阿难。此名何等。阿难大众。又白佛言。此亦名结。如是伦次绾叠华巾。总成六结。一一结成。皆取手中所成之结。持问阿难。此名何等。阿难大众。亦复如是。次第酬佛。此名为结(叠华西天之帛。价值无量。今天献尤为贵重可知)。</p><p style="line-height:1.5em">　　此先示结有伦次者。欲显因有六种迷根。而一巾遂成六结。如明暗发见。动静发听等是也。夫言相并彰。令人易省。即时如来于师子座。整顿里衣。收敛大衣。揽七宝之几案。外手于几。取夜摩天所奉叠华之巾。于大众前。绾成一结。示阿难言。此名何等。阿难大众。俱白佛言。此名为结。于是如来又绾一结。又如此问。阿难大众。亦如此答。此亦名结。如是次第。绾至六结。一一结成。一一持问。阿难大众。次第酬答。皆曰此名为结。即示结时。元有伦次显然矣。</p><p style="line-height:1.5em">　　○正脉谓不是横喻眼耳等六。以彼根结。元非先眼后耳等。然佛语圆妙。无所不可。即诸先眼后耳。亦无不可也。</p><p style="line-height:1.5em">　　佛告阿难。此叠华巾。先实一条。(此在次二句正脉以为倒乱。恐是译写之误故正之)我初绾巾。汝名为结。(此是首二句)第二第三。云何汝曹复名为结。阿难白佛言。世尊。此宝叠华。缉绩成巾。虽本一体。如我思惟。如来一绾得一结名。若百绾成。终名百结。何况此中祗有六结。终不至七。亦不停五。云何如来祗许初时。第二第三。不名为结。</p><p style="line-height:1.5em">　　一巾。喻业识也。六结。喻六根也。一巾应成一结。何故成六。故佛又反诘云。此叠华巾。先实一条耳。我初绾成一结。汝名为结矣。至于第二第三。云何亦名为结。若是乎巾一而结多耶。阿难答言。世尊。此叠华宝巾。缉绩所成。虽是一条。本无多体。然我思维。一绾而得一结。若百绾。即名百结矣。今此巾祗有六结。多不至七。少不停五。明明六结。非属强名。云何如来祗许初结为结。而第二第三。即不名结耶。此科诘问。要令阿难答出巾体是一。因结成六。以显六结全是一巾所成也。</p><p style="line-height:1.5em">　　佛告阿难。此宝华巾。汝知此巾元止一条。我六绾时。名有六结。汝审观察。巾体是同。因结有异。于意云何。初绾结成。名为第一。如是乃至第六结生。我今欲将第六结名成第一不。不也世尊。六结若存。斯第六名。终非第一。纵我历生。尽其明辨。如何令是六结乱名。佛言如是。六结不同。循顾本因。一巾所造。令其杂乱。终不得成。则汝六根。亦复如是。毕竟同中。生毕竟异。</p><p style="line-height:1.5em">　　此亦故问反激令其自辨可不也。佛告阿难。此宝华巾。汝既知其元是一条。因我六绾而有六结矣。汝又详审观察。未结之先。巾体是同。一相不立。六相何有。既结之后。因结有异。六相定别。一相奚存。于汝意下云何。因初绾而名第一。至六绾而名第六。我今欲将第六以当第一。如将意根作眼根用。如是得不。世尊以性中相知。故难其可能以六成一也。阿难答言。不也。世尊。六结现存。斯名第六。终非第一。纵竭我历生聪明才辨。亦不能令此六结错乱而名。尊者以用中相背。故答六结不可乱名也。佛迎而许之云。汝言如是。六结虽然不同。若还顾本因。元是一巾所造。但一既成六。一不可见。六不可乱。令其杂乱。终不得成。则汝现前六根。亦复如是。未结之先。元是一体。本无异同。既结之后。各有界限分隔。则意不可为眼用。眼不可为意用。从毕竟同中。而生毕竟异。盖真心本体。一相尚不可得。六结岂可得哉。所谓毕竟同也。及其从真起妄。而六结已成。则其序尚不可乱。而其六岂能暂忘哉。所谓成毕竟异也。</p><p style="line-height:1.5em">　　○正脉谓六结喻竖出六层。于同异二字。终说不去。盖一动。二静。三闻。四觉。五空。六灭。只可云次第。不可云同异也。</p><p style="line-height:1.5em">　　佛告阿难。汝必嫌此六结不成。愿乐一成。复云何得。阿难言。此结若存。是非锋起。于中自生此结非彼彼结非此。如来今日。若总解除。结若不生。则无彼此。(六根方可言彼此。若喻竖推六重岂可分彼此耶)尚不名一。六云何成。佛言。六解一亡。亦复如是。</p><p style="line-height:1.5em">　　此复审以明六解一亡也。佛告阿难。我绾华巾成结。汝必嫌之而不欲其成六结。惟愿其还成一巾者。用何筹策。方可得成。阿难言。六结若存。则彼此各有定位。复有定名。若以六作一。则诤论锋起。决不可得。以此结非彼结。彼结非此结故也。如来今日。若将六结一总解除。既无有结。即无彼此。彼此既无。即一尚不可得。而况六乎。佛即就喻以印之云。所谓六解一亡。亦如此耳。盖六根全体是个识精。由粘妄发光。故在眼名见。在耳名闻等。故六根解而识精空。犹六结解而一巾空也。然一亡。亦非并其真体而失之。但是不对乎六结。自不立乎一真而已。</p><p style="line-height:1.5em">　　○答六解一亡竟。</p><p style="line-height:1.5em">　　由汝无始心性狂乱。知见妄发。发妄不息。劳见发尘。如劳目睛则有狂华。于湛精明。无因乱起一切世间山河大地。生死涅槃。皆即狂劳。颠倒华相。</p><p style="line-height:1.5em">　　此答舒结伦次之问而先示结生次第也。夫六根虽同六结。而六根中。又各具六重结相。由汝无始以来。妙明本觉心性。横起无明为狂。无明所生三细为乱。此即第一结成。圆通中。当于灭结也。于是知见妄发。见法实有。乃法执位。即二三结成。圆通中。当于空觉二结也。于是发妄不息。劳见发尘。见我及我所。乃人执位。余三结成。圆通中。劳见即当根结。发尘即当动静二结也。所谓劳见发尘者。譬如劳目之睛。则见狂华。于湛精明中。无因乱起。可见一切世间山河大地。诸有为相。生死涅槃。诸有为法。皆是心性狂劳中颠倒乱起之华相而已。岂有真哉。由六根中。各各具此六重。故从真起妄。自细向粗。而结之伦次。历然可见矣。</p><p style="line-height:1.5em">　　○此涅槃。对生死而立。即二乘执相见为无。而堕法见者。张拙谓涅槃生死等空华。正谓此也。</p><p style="line-height:1.5em">　　阿难言。此劳同结。云何解除。如来以手将所结巾。偏掣其左。问阿难言。如是解不。不也世尊。旋复以手偏掣右边。又问阿难。如是解不。不也世尊。佛告阿难。我今以手左右各牵。竟不能解。汝设方便。云何解成。阿难白佛言。当于结心解即分散。佛告阿难。如是如是。若欲解除。当于结心。</p><p style="line-height:1.5em">　　此复问解结之方而密示其要也。阿难问言。此劳见发尘之劳。即是一巾所成之结。不知用何等工夫。方得解除。如来以手将所结巾。偏掣其左。问云。如是解不。曰不也。世尊。此譬凡夫之滞六根为有。而长沦生死。岂能解根也。旋复以手偏牵右边。又问如是解不。曰不也。世尊。此譬二乘之观六根为空。而永晦涅槃。安得圆通也。盖空有二执。皆是以结去结。尽属偏邪。俱不能解。于是佛告阿难。我今左右各牵。既不能解。汝有何方便。方可解得。阿难答云。世尊。当从结心下手。解即分散矣。所谓从命根下一刀。千了百当是也。向后二十五圣。无非从结心下手。以破除识阴。故皆证圆通耳。佛印之云。如是。如是。若要解结。信非结心不可。夫结心虽譬中道。然非兼彼空有。合成中道。亦非离彼空有。别立中道。乃是悟此根性。体自在而无系。本不属有。不迷为有而已。更不劳于观空破有也。达此根性。用遍现而互融。本不属空。不晦为空而已。更不劳于观有破空也。如后耳根圆通既不执有。亦不观空。惟一反闻。忘尘顿入。由是而二空渐证。妙体现。而有自破也。俱空不生。大用起。而空自离也。是则反闻自性。即是结心。双超空有之中道矣。前人不达。强以别安三观。其说支离。真蛇足哉。</p><p style="line-height:1.5em">　　○诸家以断常为左右。中道为结心。详前后文。都无此意。莲师曰。左右者。解于结之末也。故劳而无功。结心者。解于结之本也。故逸而有成。良由虚妄狂心。迷而取境。因此成结。此结心也。若不于结心中解。其余解法。左之右之。舍一取一。莫能得也。则所谓断常空有等种种诸法。亦摄尽矣。</p><p style="line-height:1.5em">　　阿难。我说佛法从因缘生。非取世间和合粗相。如来发明世出世法。知其本因随所缘出。如是乃至。恒沙界外一滴之雨。亦知头数。现前种种。松直棘曲。鹄白乌玄。皆了元由。是故阿难。随汝心中。选择六根。根结若除。尘相自灭。诸妄销亡。不真何待。</p><p style="line-height:1.5em">　　此激其欲从结心必选圆根为发悟之缘也。阿难。我前此痛斥因缘矣。然而佛法未尝不从因缘生。但我所说之因缘。非取世间四缘和合而生识。三缘和合而生人。二缘和合而生物之类。今说因缘。是欲拣选圆根。一门深入。发明大事因缘也。然我观察六凡四圣。世间出世间法。一一知其本因。皆从缘出。如六凡以善恶不动业为因。以趣生时所见憎爱二境为缘。四圣以多生积薰诸乘教理为因。以所遇善知识开导为缘。如是乃至极难知者。如恒沙界外雨滴。皆知其数。现前松直棘曲。鹄白乌玄。皆了缘由。佛智如此。则所说解法。决无差谬。所许证取。决不赚误。是故阿难。汝当确信选根从六根中。选一圆根。一门深入。根结若除。尘相自灭。即五根应拔圆脱也。诸妄锁亡。不真何待。即云何不成无上知觉也。舍选根而求结心。吾不知之矣。</p><p style="line-height:1.5em">　　阿难。我今问汝。此劫波罗巾。六结现前。同时解萦。得同除不。不也世尊。是结本以次第绾生。今日当须次第而解。六结同体。结不同时。则结解时。云何同除。佛言。六根解除亦复如是。</p><p style="line-height:1.5em">　　此明解有伦次也。阿难。我今问汝。此巾六结现前。我将同时解其萦系。可得应手同除。不须次第不。阿难言。不也。世尊。是结本以自一至六。次第绾生。今欲解之。亦当自一至六。次第而解。何也。六结虽同巾体。而绾结元不同时。则佛言同除。无有是处。佛言。六根解除。亦复如是。盖六根之结。虽非先眼后耳。先鼻后舌等。然六根中。各各具有六重结相。则未尝无次第也。既有次第。而解欲同除。可乎哉。</p><p style="line-height:1.5em">　　○莲师曰。结解次第。非眼结解已。次解耳结。次解鼻结之谓也。六结不能一时齐解。必须一根先解。次五根任运而解也。六根解除亦复如是。当属上文。此根初解以下。别是一意。上明解结次第。下明结解所得之功能也。</p><p style="line-height:1.5em">　　此根初解。先得人空。空性圆明。成法解脱。解脱法已。俱空不生。是名菩萨从三摩地得无生忍。</p><p style="line-height:1.5em">　　以解之次第言之。根之结也。由心性狂乱。以至劳见发尘。自细向粗。以顺而成。则根之解也。由劳见发尘。以溯心性狂乱。由粗反细。以逆而销。是以此根初解。先得人空。盖初忘动尘。(入流忘所)为除第六结。次忘静尘。(动静不生)除第五结。此当须陀洹果。断于我执分别即见惑也。次尽闻根。(闻所闻尽)除第四结。此当后三果。断于我执俱生。即思惑也。既得人空。则人执已除。而所谓劳见发尘。一切世间生死俱尽矣。由是空性圆明。成法解脱。先舍智爱。(觉所觉空)即断法执分别。为除第三结。次舍理爱。(空所空灭)即断法执俱生。为除第二结。盖空人而不空法。但得空之少分。而非圆明。故法解脱位。方得圆明。既法执已除。则所谓知见妄发。出世间涅槃俱尽矣。由是解脱法已。俱空不生。由证人空。则分别俱生二种我见不起。由证法空。则分别俱生二种法见亦亡。然虽证二空。尚有二空相在。此复空其二空。故曰俱空不生。(生灭既灭寂灭现前)为除第一结。而所谓心性狂乱者俱尽。山河大地。应念化成无上知觉。此其时矣。解结至此。是名菩萨从三摩地之妙因。得无生忍之妙果。菩萨住此忍中。不见有少法生。不见有少法灭。故谓之无生忍。而入发心住也。汝问舒结伦次。其序如此。而六解一亡。亦无余蕴矣。</p><p style="line-height:1.5em">　　○钟云。得人空者。于我无著。破烦恼障也。空性圆明。成法解脱。则破所知障。得法空矣。俱空者。人法俱空。而俱空亦空。是从正受得无生忍矣。如澄浊水。沙土自沉。此之谓也。人空法空。六根之人法也。根根有人法二执亦根根有人法二空。虽有先后。法尔如然。无先后中之先后也。</p><p style="line-height:1.5em">　　○此正结心解除之实也。譬如有人。本因元气受伤。标现寒热二症。愚者或服热药。或服寒药。皆不能愈。智者不用热药。亦不用寒药。但用直扶元气之药。则此病初愈。先退热症。热症平复。寒症亦除。寒热除已。调理亦忘。法中根性被缚。如元气受伤也。空有二执俱结。如标现寒热二症也。凡小用空有二边。皆不能解。如愚人服寒热二药。皆不能愈也。今经令不著空有。如不用寒热二药也。惟令旋根脱尘。如惟用直扶元气之药也。此根初解。先得人空。如此病初愈。先除热症也。空性圆明。成法解脱。如热病平复。寒病亦除也。解脱法已。俱空不生。如寒热除已。调理亦忘也。</p><p style="line-height:1.5em">　　○答舒结伦次竟。</p><p style="line-height:1.5em">　　阿难及诸大众。蒙佛开示。慧(即始觉)觉(即本觉)圆通(即六根互用)得无疑惑。一时合掌。顶礼双足。而白佛言。我等今日。身心皎然。快得无碍。虽复悟知一六亡义。然犹未达圆通本根。世尊。我辈飘零。积劫孤露。何心何虑。预佛天伦。如失乳儿忽遇慈母。若复因此际会道成。所得密言。还同本悟。则与未闻。无有差别。惟垂大悲。惠我秘严。成就如来最后开示。作是语已。五体投地。退藏密机。冀佛冥授。</p><p style="line-height:1.5em">　　此正请圆通本根为入华屋之门也。阿难及诸大众。蒙佛开示。于慧觉圆通之理。虽未豁然而证。实亦决定分明。了无疑惑矣。于是合掌顶礼。而白佛言。我等今日。由悟六解。故身无碍。一亡。故心无碍。然虽悟知六解一亡。实犹未达六根中。谁为圆通本根。而为我所当选用者。世尊。我辈飘零。流转诸趣。积劫以来。无师导引而孤。无德庇身而露。何心何虑。为佛之弟。预佛天伦。于流转时。忽沾法乳。如失乳儿。忽遇慈母。自庆出于望外。若复因此际遇。得成圣果。不负为如来之弟。今我虽得如来开示密语。犹是多闻记持。非己智分。还同数他家宝。未有一毫新证。实与未闻之时。无有差别。惟愿垂大慈悲。惠我秘密妙严。成就如来最后开示。究竟全分之慈诲。作是语已。五体投地。即起默听。退藏于密。冀佛冥授。盖望佛的指一门。令得深入也。曰冥授者。意含不必佛说也。是则大权施设之宜。师资簧鼓之意。于兹备见之矣。</p><p style="line-height:1.5em">　　尔时世尊。普告众中诸大菩萨及诸漏尽大阿罗汉。汝等菩萨及阿罗汉。生我法中。得成无学。(菩萨亦称无学者。志公云。不起丝毫修学心。无相光中常自在。是菩萨无学之明证也)吾今问汝。最初发心。悟十八界(不言七大者。六尘摄前五大。根识摄后二大也)谁为圆通。从何方便。入三摩地。</p><p style="line-height:1.5em">　　此令二十五圣各陈圆通以答阿难之请也。尔时世尊。不复自言。但告会中诸大菩萨。大阿罗汉云。汝等生于我法之中。勤苦修行。得到无学田地。吾今问汝。最初从那一法上。发菩提心。悟此十八界中。谁为圆通。从何方便。入三摩地。汝当尽言无隐。我将择而取焉。</p><p style="line-height:1.5em">　　○问。此下各陈圆通。与宗门见色闻声入道者。同耶。异耶。答。不尽同。而亦不尽异也。宗门人。据现生悟处。未必是彼修习法门。如灵云岂以桃华为修门耶。但是参究疑情。逼拶功极。忽于见色处。瞥的透露而已。今四谛不净。尝药观法。多是所修法门。功久证入。若此。则未敢言同也。然宗门人。亦有差别因缘。具眼师家。能预知之。如缘在声处。决不于色处悟。乃至于人于经。棒喝言句等。皆各一定。不得错乱。推其过去。未必不是彼熟习使然也。不然。则师家何预知之。若此。则与诸圣。亦未敢言异也。惟香严跋陀等。闻香觉触等。似一时忽然之事。则与宗门现生之悟相似耳。智者审之。</p><p style="line-height:1.5em">　　○钟疏云。二十五圣证圆通处。头头拈来。头头皆是。其著眼下手。不知从何悟入。从何透出。不待证果之后。即因地已极圆通矣。宗门一派。分明是诸老逗出。</p><p style="line-height:1.5em">　　○又云。但言十八。则已摄七。故前云。十方如来。于十八界。一一修行。皆得圆满无上菩提。又此十八。只是六根。而各开根境识三。则但言六。其义亦周。故前文云。令汝生死轮转。安乐妙常。同是六根。更非他物。</p><p style="line-height:1.5em">　　憍陈那(此云火器)五比丘。即从座起。顶礼佛足。而白佛言。我在鹿苑。及于鸡园。(皆古帝王养畜之地)观见如来最初成道。于佛音声。悟明四谛。佛问比丘。我初称解。如来印我。名阿若多。(此云解)妙音密圆。我于音声。得阿罗汉。佛问圆通。如我所证。音声为上。</p><p style="line-height:1.5em">　　此陈声尘悟入也。尔时憍陈那五比丘。即从座起顶礼佛足。而白佛言。我昔弃佛。在于鹿苑鸡园。各自修行。及佛成道。先来度我。故我观见如来最初成道。佛为我等。三转四谛。皆借音声。我等悟明四谛。亦赖音声。佛问比丘。谁得悟者。惟我最先解悟。故如来即以解名印证于我。且佛以一音说法。众生随类得解。当说四谛时。实行声闻。但领生灭之旨。而妙音密圆。彻于无作四谛。惟我密发深解。证圆实理。即音声而悟入无声三昧。得大乘阿罗汉。今佛问圆通。如我所证。音声为上。此方真教体。清净在音闻。故集经者。以陈那为始。而观音为终也。</p><p style="line-height:1.5em">　　○如来藏妙音。即音之实相密圆者。密悟圆理也。四谛。苦集灭道也。</p><p style="line-height:1.5em">　　优婆尼沙陀(此云近少亦云色性谓微尘是色之少分故)即从座起。顶礼佛足。而白佛言。我亦观佛最初成道。观不净相。生大厌离。悟诸色性。以从不净白骨微尘归于虚空。空色二无。成无学道。如来印我。名离沙陀。尘色既净。妙色密圆。我从色相。得阿罗汉。佛问圆通。如我所证。色因为上。</p><p style="line-height:1.5em">　　此因色尘悟入也。优婆尼沙陀(云云)白佛言。我亦观佛最初成道。因多贪欲。佛令作九想观以治之。观此身内。有三十六物。外则九孔。恶露常流。从生至死。终无一净。转好心而成恶心。生大厌离。悟诸色性。始从不净。归于白骨微尘。毕竟是空。以色为病。以空为药。既归于空。则病愈药除。空色二无。忽然证入。成无学道。如来印我。即名色性。于是相尽性现。普观诸色皆是佛色。皆即如来藏心。周遍法界。密而且圆。是故我从色相。得阿罗汉。佛问圆通。如我所证。色因为上。盖佛法从因缘生。而我以色为入圆之因也。</p><p style="line-height:1.5em">　　○九想者。一胖胀想。二青瘀想。三坏想。四血涂漫想。五脓烂想。六虫啖想。七散想。八骨想。九烧想也。</p><p style="line-height:1.5em">　　香严童子。即从座起。顶礼佛足。而白佛言。我闻如来教我谛观诸有为相。我时辞佛。宴晦清斋。见诸比丘烧沉水香。香气寂然。来入鼻中。我观此气。非木非空。非烟非火。去无所著。来无所从。由是意销。发明无漏。如来印我。得香严号。尘气倏灭。妙香密圆。我从香严。得阿罗汉。佛问圆通。如我所证。香严为上(以妙香庄严法身故号香严)。</p><p style="line-height:1.5em">　　此因香尘悟入也。香严童子。(云云)白佛言。昔者我承如来教我于一切处。谛观根尘识等。诸有为相。我时辞佛。宴坐晦息。于清斋之中。但见诸比丘烧沉水香。香气寂然。来入鼻中。夫香亦有为中一法也。我即谛观此气。非木也。而不从自出。非烟火也。而不从他出。非和合也。而不从共出。非空也。而不从无因出。四性皆无。倏聚倏散。去无所著。或断或续。来无所从。由是意销。入无分别发明无漏。达炽然香体。即如来藏心。故如来印我。得香严号。从此相尽性现。尘气倏灭。妙香密圆。一切香。皆是法身香。我从香严得阿罗汉。佛问圆通。即我所证。香严为上。</p><p style="line-height:1.5em">　　○此与跋陀。酷似宗门悟处。而尚多假于分别。宗家未必若是。然宗家悟后。见谛虽同。而证之浅深。随于宿根。实不可定。此之诸圣。洞见藏心。亦无不同。而初心证位。定在七信以上。通于初住。是证亦同也。不然。则不可同语圆通位矣。后皆放此。</p><p style="line-height:1.5em">　　药王药上二法王子。并在会中五百梵天。即从座起。顶礼佛足。而白佛言。我无始劫。为世良医。口中尝此娑婆世界草木金石。名数凡有十万八千。如是悉知苦醋咸淡甘辛等味。并诸和合。俱生变异。是冷是热。有毒无毒。悉能遍知。承事如来。了知味性非空非有非即身心。非离身心。分别味因。从是开悟。蒙佛如来印我昆季药王药上二菩萨名。今于会中为法王子。因味觉明。位登菩萨。佛问圆通。如我所证味因为上。</p><p style="line-height:1.5em">　　此因味尘悟入也。药王药上二法王子。(云云)而白佛言。我从无始劫来。为世良医。口中尝此世间诸味。名数凡有十万八千。悉知其五味之味。与无味之淡。并众味共成之和合。直尔采用之俱生。修炼炮炙之变异。其中或冷或热。有毒无毒。悉能遍知。承事如来。宿习不忘。即从味处观察。了知味性。舌与药触。炽然味现。故非空。虽触舌现。实无形相。故非有。舌即身也。舌识即心也。诸药不来。则舌与识。不自现于苦等。故非即身心。舌识不尝。诸药岂能自现苦等。故非离身心。分别味因。一一追究味因何有。忽尔悟得炽然诸味。元不从于诸药及与身心。本如来藏妙真如性。蒙佛如来。印我兄弟为药王药上二菩萨名。盖如来尘劫为我导师。如是印我。故我今于会中。为法王子。约初发悟时。但因味觉明。藏心开悟。以至位登菩萨。虽复高证。元不改其初名也。佛问圆通。如我所证。味因为上。</p><p style="line-height:1.5em">　　跋陀婆罗。并其同伴十六开士。即从座起。顶礼佛足。而白佛言。我等先于威音王佛。闻法出家。于浴僧时。随例入室。忽悟水因。既不洗尘。亦不洗体。中间安然。得无所有。宿习无忘。乃至今时。从佛出家。令得无学。彼佛名我跋陀婆罗。(贤守亦云贤护)妙触宣明。成佛子住。佛问圆通。如我所证。触因为上。</p><p style="line-height:1.5em">　　此因触尘悟入也。跋陀婆罗并其同伴(云云)白佛言。我等先于威音王佛时。闻法出家。遇随僧浴。忽悟水因。当沐浴时。以身触水。以水触身。中间炽然冷暖触现。由是追究此触。因何而有。若言因洗尘垢而有耶。则尘本无情。何能现触。是不因洗尘而现触也。若言因洗胜义根之觉体而有耶。则觉知之体。非洗可著。是亦不因洗体而现触也。推尘推体。两楹中间。安然自在。得无所有。达此触尘。杳无来处。从此悟入妙真如性。故在威音时。已得见谛。今从佛化。又得无学。昔为初心。今证深位。彼佛名我跋陀婆罗。从此一触。则触处道场。触目菩提。而妙触宣明。证于初住。佛问圆通。如我所证。触因为上。</p><p style="line-height:1.5em">　　○水因者。即水为导悟之因也。此科当勿迷于论触。盖触之为尘。以身根而合色尘。中间觉其冷暖涩滑者。是其相也。</p><p style="line-height:1.5em">　　○莲师曰。尘体二字。众说不一。不足深辨。只重悟水因耳。此水洗尘乎。尘自无体。何尘被洗。此水洗体乎。体属四大。四大本空。何体被洗。外尘内体。内外既无。安有中间。为水洗者。夫触之为义。以水与我交涉而得名。今皆无之。触果安在。无触而触。触实无触。非因非缘。及与自然。本如来藏妙真如性。故曰妙触宣明也。虽然。此亦义解。将此当悟。尚未。尚未。</p><p style="line-height:1.5em">　　摩诃迦叶(大饮光)及紫金光比丘尼等。即从座起。顶礼佛足。而白佛言。我于往劫。于此界中。有佛出世。名日月灯。我得亲近。闻法修学。佛灭度后。供养舍利。然灯续明。以紫金光。涂佛形像。自尔以来。世世生生。身常圆满紫金光聚。此紫金光比丘尼等。即我眷属。同时发心。我观世间六尘变坏。(法尘为总。前五为别。盖观前五尘谢落影子兼总别而称六也)惟以空寂。修于灭尽。身心乃能度百千劫。犹如弹指。(今持金襕袈裟。于鸡足山入定。待弥勒下生。此其证也)我以空法。成阿罗汉。世尊说我头陀为最。(头陀此云抖擞。以能抖擞法尘也)妙法开明。销灭诸漏。佛问圆通。如我所证。法因为上。</p><p style="line-height:1.5em">　　此因法尘悟入也。摩诃迦叶(云云)而白佛言。我于往劫。值日月灯佛。闻其法而修学之。此佛灭后。我则供养舍利。然灯以继续光明。常以紫光之金。涂佛形像。以此二种胜因。故感历劫紫金身光。袒衣吞日。此紫金光比丘尼等。乃我眷属。与我同时发心者。故身光亦同也。我观世间总别六尘。托意识暂现。刹那刹那。念念生灭。厌此变坏。加修空观。入灭尽定。此定能灭意根。空法尘。定深。则身心不动。忘处忘时。甚久同暂。度百千劫。犹如弹指。我以空法。观破法尘。相尽性现。悟入藏心。成阿罗汉。以能抖擞法尘故。世尊说我头陀为最。惟其不缚于尘。故六尘皆妙。遍一切处。头头皆是入路。动作施为。无非佛事。华飞钏动。并可栖神。法融藏心。故妙开明。藏心既入。永无漏落。故销灭诸漏。此果之实也。佛问圆通。如我所证。法因为上。</p><p style="line-height:1.5em">　　○六尘圆通竟。</p><p style="line-height:1.5em">　　○此下陈五根圆通也。六根缺一者。留耳根为殿后。所以当此方之机也。兼详五根。四中俱有旋反字面。以根性法门。均是旋根脱尘之旨。尘识不然。细玩可见。</p><p style="line-height:1.5em">　　阿那律陀(此云无贫。亦云如意。乃白饭王之子。佛之堂弟。过去以一饭施辟支佛。感九十一劫受如意乐也)即从座起。顶礼佛足。而白佛言。我初出家。常乐睡眠。如来诃我。为畜生类。(咄咄胡为睡。螺蛳蚌蛤类。一睡一千年。不闻佛名字)我闻佛诃。啼泣自责。七日不眠。失其双目。世尊示我乐见(即旋见忘尘)照明(即发本明耀)金刚三昧(天眼现前如金刚。坚固不可破坏。非如肉眼易破坏也)我不因眼。观见十方。精真洞然(即如来藏心发本明耀心眼洞开也)如观掌果。如来印我。成阿罗汉。(佛既开本。均属内秘。凡所修证何法不圆)佛问圆通。如我所证。旋见循元。斯为第一。</p><p style="line-height:1.5em">　　此因眼根悟入也。阿那律陀(云云)失其双目。幸世尊示我以乐见照明。金刚三昧。此全是反见见自性之功夫。由修此三昧得天眼通。以蒲桃朵而换天眼。于是明不循根。寄根明发。不假肉眼。观见一佛世界。精真洞然。如观掌果。此则位齐初果。如是渐增。见所见尽。则位齐七信四果。故如来印我。成阿罗汉。佛问圆通。如我所证。反其见以见性。曰旋见。不循尘而循根。曰循元。旋见循元。斯为第一方便而已矣。</p><p style="line-height:1.5em">　　○乐见照明。略似修净土之作日观。目虽不见。而以心目乐见。乐见之极。忽得照明也。不失不坏。故名金刚。</p><p style="line-height:1.5em">　　周利盘特迦(此云继道。亦云蛇奴。即诵帚比丘也)即从座起。顶礼佛足。而白佛言。我阙诵持。无多闻性。最初值佛。闻法出家。忆持如来一句伽陀。于一百日。得前遗后。得后遗前。佛愍我愚。教我安居调出入息。我时观息。微细(得定则微细)穷尽(定深则穷尽)生(初起曰生)住(不断曰住)异(渐微曰异)灭(已断曰灭)诸行(即四相迁流也)刹那。(最短也)其心豁然。得大无碍。乃至漏尽。成阿罗汉。住佛座下。印成无学。佛问圆通。如我所证。反息循空。斯为第一。</p><p style="line-height:1.5em">　　此因鼻根悟入也。周利槃特迦(云云)白佛言。我昔过去。为大法师。秘吝佛法。不肯教人。感愚钝报。阙于记持。无多闻性。以宿善故。最初值佛。闻法出家。如来以苕帚二字。当一句伽陀。使我忆持。于一百日中。得苕忘帚。得帚忘苕。佛乃愍我曰。此人之愚也。远因虽本于暗钝。近缘亦由于杂乱。遂设方便。教我安居。端坐而数息焉。初数渐调。心息相依。心渐微而息亦渐细。我又默默返观。于息微细处。又穷其生住异灭。乃至推穷一念复具九十刹那。一刹那复具九百生灭。如此专力既久。向冷灰里。一粒豆爆。便得心息两忘。豁然虚通。得大无碍。所谓一息不存。道将来契也。从此漏尽。成阿罗汉。住佛座下。印成无学。佛问圆通。如我所证。惟是反穷气息。至极细处。亦归于空。意所谓圆通者。斯为第一。而无复有加耳。</p><p style="line-height:1.5em">　　○昔莫将尚书。谒南堂静禅师。咨决心要。堂使其好处提撕。适入厕。闻秽气。急以手掩鼻。遂有省。乃呈偈云。从来姿韵爱风流。几笑时人向外求。万别千差无觅处。得来元在鼻尖头。此亦从气息边。打失鼻孔也。</p><p style="line-height:1.5em">　　○调息兴数息不同。天台止观。离风气喘等。而幽绵自在。调息也。数出不数入。双数则病。数息也。</p><p style="line-height:1.5em">　　憍梵钵提(此云牛呞)即从座起。顶礼佛足。而白佛言。我有口业。于过去劫。轻弄沙门。世世生生。有牛呞病。如来示我一味清净心地法门。(赐之数珠教尝念佛)我得灭心入三摩地。观味之知。非体非物。应念得超世间诸漏。内脱身心。外遗世界。远离三有。如鸟出笼。离垢消尘。法眼清净(想相为尘识情为垢。二俱远离。则汝法眼。应时清明。即此意也)成阿罗汉。如来亲印登无学道。佛问圆通。如我所证。还味旋知。斯为第一。</p><p style="line-height:1.5em">　　此因舌根悟入也。憍梵钵提(云云)白佛言。我昔过去。因见老僧无齿而食。笑其似牛。故世世生生。感生牛舌。尝如牛之虚噍。轻弄之报如此。幸遇如来。为我遮谤。赐我数珠念佛。断诸杂缘。纯一净念。是为一味清净心地法门。既教其止散入寂。故我得灭心。先入念佛三昧。又教其从寂起照。故我观察尝味知性。非从根体。亦非从物味。良以外味不来。根不自尝。故非体。舌不触知。物不自味。故非物。非体非物。应念之间。忽然悟入。本是如来藏性。顿超诸漏。如日出霜消。于是内脱身心。解根脱缚。外遗世界。超越器界。达三有本空而远离之。更无依正缠缚。如鸟出笼。所向无碍。离垢销尘。法眼清净。宛然信满入住。成阿罗汉。如来亲印。登无学道。非同小乘之果矣。佛问圆通。如我所证。还味旋知。味有多种。知无两般。反观尝性。悟入藏心。斯为第一。</p><p style="line-height:1.5em">　　毕陵伽婆蹉(此云余习。宿有尊贵习气。如骂河神为婢是也)即从座起。顶礼佛足。而白佛言。我初发心。从佛入道。数闻如来说诸世间不可乐事。乞食城中。心思法门。(法门即苦谛也)不觉路中毒刺伤足。举身疼痛。我念有知。知此深痛。虽觉觉痛。觉清净心。无痛痛觉。我又思惟。如是一身宁有双觉。摄念未久。身心忽空。三七日中。诸漏虚尽。成阿罗汉。得亲印记发明无学。佛问圆通。如我所证。纯觉遗身。斯为第一。</p><p style="line-height:1.5em">　　此因身根悟入也。毕陵伽婆蹉(云云)白佛言。我初发心。从佛出家。数闻如来说四谛中苦谛。如三苦四苦八苦等。俄而乞食城中。心思此苦谛法门。不觉路中毒刺伤足。毒延于身。举身疼痛。因念不可乐事。遂触不可乐境。亦碎啄同时也。我念先有知痛之知。方能知此深痛。正当知此深痛时。不为痛转。即便观察此知痛者。即是身觉。觉有深痛。而我本觉清净心体。痛所不及。实无有痛。能痛此觉心者。如是详思。正痛之时。有知痛之觉。有痛所不及之觉。岂此一身。宁有双觉。身既是一。觉岂有二。所谓一则真。二则妄也。如此推穷。摄念一处。惟随顺无痛清净之真觉。而不复随顺知痛之妄觉。摄念之极。真纯妄绝。未久之间。身觉俱忘。三七日中。漏心都尽。藏性现前。而欲有无明。了不可得。位齐四果七信。成阿罗汉。得亲印记。发明无学。宛然信满入住矣。佛问圆通。如我所证。唯一圆融清净宝觉。更无身相。斯为第一。</p><p style="line-height:1.5em">　　○宗家如临济三问。而三次遭棒。庶几纯觉遗身。从痛处得入者。</p><p style="line-height:1.5em">　　○钟云。木石无知。故刀割香涂。了无所觉。我惟有知。故知此痛。身空。故无痛者。心空。故无觉痛者。纯觉遗身。身心俱遗。不言心者。省文也。</p><p style="line-height:1.5em">　　须菩提。即从座起。顶礼佛足。而白佛言。我旷劫来。心得无碍。自忆受生。如恒河沙。初在母胎。即知空寂。如是乃至十方成空。亦令众生证得空性。蒙如来发明性觉真空。空性圆明。得阿罗汉。顿入如来宝明空海。同佛知见。印成无学。解脱性空。我为无上。佛问圆通。如我所证。诸相入非。非所非尽。旋法归无。斯为第一。</p><p style="line-height:1.5em">　　此因意根悟入也。须菩提(云云)白佛言。我旷远劫来。已证空性。心得无碍。无隔阴之昏。出胎之昧。自忆受生。如恒河沙之多。当初在母胎时。即知五蕴皆空。生体了不可得。此正报空也。自母身外。洎山河大地。悉同空寂。此依报空也。此犹属于自空也。及至出胎。广化众生。同悟空理。各各证得空性。则具足二利矣。宿因已是如此。又蒙如来。为我发明性觉真空。性空真觉之理。知此空性圆明。清净本然。周遍法界。由证此觉。得阿罗汉。顿入如来宝明空海。与如来把手共行。此即寂同于佛矣。又得同佛知见。如前圆彰三藏。所谓大智慧光明者。此则照同于佛矣。于是如来印我。成此无学。人法俱空。一切解脱。所证空理。乃一真本有。真空不空之性体。穷尽空理。更无加尚。佛问圆通。如我所证。自我相。人相。众生相。寿者相。及与法相。皆入于非相。而能非与所非俱尽。初以空。空诸相。而人法双空。次以空。空其空相。而药病双除。唯旋此心法。(即意根中知性非法尘也)归毕竟空。斯为第一。所谓诸行无常一切空。即是如来大圆觉也。</p><p style="line-height:1.5em">　　○别经明须菩提。乃过去青龙如来。观此自说深心。无复隐秘。于十地大人。复何所歉。而旧解皆作小乘分判。抑深为浅。抗佛诬圣多矣。</p><p style="line-height:1.5em">　　○五根圆通境。</p><p style="line-height:1.5em">　　○此下陈六识圆通也。夫经初征破识心。诃为生死根本。众生误认。枉入轮回。权小依修。竟无实果。何今复可入圆通乎。盖前于识大遍周中。已申斯辨。今请重申。夫识虽尘影。虚妄之极。而离一真见分。无别自体。譬影之于水。虽极虚妄。而离水无别自体。但迷执者。认识忘真。而横成流转。譬痴人认影忘水。而误遭沦溺。利害非细。不得不诃也。倘悟者即识见真。而识非真外。圆通何疑。如智者观影知水。而影非水外。尚可得水之用。岂遭其沦溺乎。故此六圣。并后弥勒。皆能即识见真。故皆证于圆通而无碍也。问。如何不即令人即识见真。而必教人依根以入乎。答。偈云。圣性无不通。顺逆皆方便。初心入正定。迟速不同伦。正以尘识皆迟。而惟根最速故也。譬诃二乘。岂是终不成佛。但劫经尘点。迟钝之极。故诃初学勿发是心也。</p><p style="line-height:1.5em">　　○又眼耳鼻舌身五识。颇似无分别之根性。故与前五根混。而随念分别。颇似意识之计度。又与后意识混。愚法声闻。罔不迷之。不可不辨。今请略明眼识之相。余四准知。如眼照镜时。一念不动。但如镜中。无别分析。此眼根之见性也。于中用目循历。黑白大小。多少善恶等性。历然不混。不带名言。随念粗略分别。即眼识也。由是次第标指。追究分析。无量差别。此遍执名言计度。即眼家俱意识也。今但取于第二眼识。而根性与俱意。俱不得混滥之。然则性宗学者。当勿忽于法相可也。</p><p style="line-height:1.5em">　　舍利弗。即从座起。顶礼佛足。而白佛言。我旷劫来。心见(即眼识)清净。如是受生。如恒河沙。世出世间种种变化。一见则通。获无障碍。我于路中。逢迦叶波兄弟相逐(兄弟三人名见目连通中)宣说因缘。(佛偈云。因缘所生法。我说即是空。亦名为假名。亦名中道义。此四句即藏通别圆四教。而鹙子所解决彻圆理也)悟心无际。从佛出家。见觉明圆。得大无畏。成阿罗汉。为佛长子。从佛口生。从法化生。(二句简别于罗睺)佛问圆通。如我所证。心见发光。光极知见。斯为第一。</p><p style="line-height:1.5em">　　此因眼识悟入也。舍利弗(云云)白佛言。我从旷远劫来。眼识明利。如是受生。如恒河沙之多。于世间。出世间。差别幻妄。种种变化。但眼识一掠而过。洞然无碍。不劳意识深穷细究而后知。多生如此。其在今生。未尝知佛也。偶于路中。逢迦叶波兄弟。相逐而行。为我宣说四句因缘。一闻此偈。便得悟藏心周遍法界。含吐十虚。无有边际。于是从佛出家。向之见地虽彻。尚未能穷深诣远。登峰造极。至此则眼识明圆。事事明了。无不彻透。而说法具四无畏。盖恐畏生于不足。惟见之彻。故说之无歉耳。从此成阿罗汉。而智慧第一。身德俱长。为佛长子。因问佛说而悟法身。是从佛口生也。在教法中。长养圣胎。法身从微而著。是从法化生也。佛问圆通。如我所证。从眼识证彻而发光明。其光明与眼识。俱极于无际。斯为第一而已矣。</p><p style="line-height:1.5em">　　○别经言身子乃过去金龙如来。则知七日达法。半月证果。皆示现而已。</p><p style="line-height:1.5em">　　普贤菩萨(行弥法界曰普。位邻极圣曰贤。此非地前菩萨。与文殊皆古佛影响。故陈叙中亦与众圣稍异。但言久证。而末后方表出本因元从耳识也)即从座起。顶礼佛足。而白佛言。我已曾与恒沙如来。为法王子。十方如来。教其弟子菩萨根者。修普贤行。从我立名。世尊。我用心闻。(即耳识也)分别众生所有知见。若于他方恒沙界外。有一众生。心中发明普贤行者。我于尔时。乘六牙象。分身百千。皆至其处。纵彼障深。未得见我。我于其人。暗中摩顶。拥护安慰。令其成就。佛问圆通。我说本因。心闻发明。分明自在。斯为第一。</p><p style="line-height:1.5em">　　此因耳识悟入也。普贤菩萨(云云)白佛言。我自无量劫来。已曾与恒沙如来。为法王子矣。绍佛家业。助扬佛化。凡十方如来。教其弟子具菩萨圆顿根者。修普贤行。如十大愿王。一色一香。俱周法界者是。凡修我行。皆从我立名。亦名普贤。垂范之广如此。世尊。我于尔时。但用耳识。分别众生知见。择普贤行而成就之。若他方恒沙界外。有一众生。心中发明普贤行者。随其发心。我即乘六牙象。分无量身。而至其前。障轻者。得见于我。则显然加被。障深者。未得见我。则暗中摩顶。于以拥护之。令无魔障。安慰之。令无退堕。而浅位深位。无不成就焉。佛问圆通。我虽历劫久证乎。若还溯本因。亦有最初方便。惟用耳识。随念分别。普照群机。得大自在。以斯为入圆之第一而已矣。</p><p style="line-height:1.5em">　　○按文殊。普贤。观音。势至。诸大菩萨。皆非迦文弟子。故不言得印成果之事。溯其助宣大教。不过如普化之于临济耳。然一佛既提正令。诸佛皆拜下风。何先后名位之足拘哉。</p><p style="line-height:1.5em">　　孙陀罗难陀(此云艳喜佛之亲弟)即从座起。顶礼佛足。而白佛言。我初出家。从佛入道。虽具戒律。于三摩地。心常散动。未获无漏。世尊教我及拘絺罗。观鼻端白。我初谛观。经三七日。见鼻中气。出入如烟。身心内明。圆洞世界。遍成虚净。犹如琉璃。烟相渐消。鼻息成白。心开漏尽。诸出入息。化为光明。照十方界。得阿罗汉。世尊记我。当得菩提。佛问圆通。我以销息息。久发明。明圆灭漏。斯为第一。</p><p style="line-height:1.5em">　　此因鼻识悟入也。虽陈鼻识。而亦不取嗅香时鼻识分别。但取观息之意也。孙陀罗难陀(云云)白佛言。我初出家。从佛学道。虽秉佛戒律。而于三摩地中。心常散乱。未获无漏。爱心鼓动。定心不成。难以破惑。故未克果。世尊教我。及拘絺罗。共禀鼻识法门。摄其散心。观鼻尖白相。我初谛观。经三七日。见鼻中气。出入如烟一般。盖息由风火而起。鼓烦恼浊。故其状如黑烟。昧者不觉。惟谛观能见之。净观发明。则定相渐成。烦恼渐消。内彻五脏。外彻大千。内明外虚。而烟消成白。由是藏心显现。烦恼无余。诸出入息。黑烟变白者。又化为光明。照十方界。合心境而一如焉。于是世尊记我当来成佛。证圆果矣。佛问圆通。我以逆销鼻息。由黑而白。由白而光。息久发明。相尽性现。光明圆满。诸漏消灭。斯为第一。</p><p style="line-height:1.5em">　　○钟云。前调息依根。所以摄心。此观息依识。所以驻心。</p><p style="line-height:1.5em">　　富楼那弥多罗尼子。即从座起。顶礼佛足。而白佛言。我旷劫来。辩才无碍。宣说苦空。深达实相。如是乃至。恒沙如来秘密法门。我于众中。微妙开示。得无所畏。世尊知我有大辩才。以音声轮。教我发扬。我于佛前。助佛转轮。因师子吼。成阿罗汉。世尊印我说法无上。佛问圆通。我以法音。降伏魔冤。消灭诸漏。斯为第一。</p><p style="line-height:1.5em">　　此因舌识悟入也。满慈子(云云)白佛言。我旷劫来。辩才无碍。宣说苦空二乘权义。深达实相一乘实义。如是乃至恒沙如来。秘密法门。或久默不说之法。或半明半暗之法。或言东言西之法。我皆能微妙开示。曲尽其意而发扬之。既极其善巧。又得四无所畏焉。今在如来会下。世尊知我有大辩才。于身口意三轮中。专以音声一轮。令我助扬佛化。是故我于佛前。助佛转轮。上辅佛教。因师子吼。下化众生。始于利他。终于自利。成阿罗汉。世尊在法华会上。印我为说法无上焉。今佛问圆通。我以舌识法音。内而降伏心魔冤尤。因说破而除灭。外而降伏天魔冤害。因显发而消藏。消灭诸漏。入于圆通。斯为第一。</p><p style="line-height:1.5em">　　○问此何不取别味而独取于说法乎。答。二俱舌识功能。而说法为胜。故偏取之。然说法似须意识深细分别。而今独用舌识。亦见说法自在。但用随念。不劳计度。而发无不尽也。</p><p style="line-height:1.5em">　　○法华会上。世尊说诸大弟子。皆是内秘外现。助佛扬化之人。故在楞严会中。诸大弟子。方敢恣口自陈远因。皆非一劫两劫种善根。悉从无量劫中种善根者。其称无漏无学阿罗汉。亦非寻常证人空之流。所得并驱也。</p><p style="line-height:1.5em">　　○钟云。说法乃舌根。而咀嚼法味。则舌识也。</p><p style="line-height:1.5em">　　优婆离。(此云上首又翻近执)即从座起。顶礼佛足。而白佛言。我亲随佛。逾城出家。亲观如来六年勤苦。亲见如来降伏诸魔。制诸外道。解脱世间贪欲诸漏。(贪欲欲漏也诸漏有漏及无明漏也)承佛教戒。(先授二百五十条声闻戒也)如是乃至。三千威仪。八万微细。(此菩萨戒也。行住坐卧律仪各二百五十。对三聚成三千。配身口七支。成二万一千复配贪嗔痴及等分四分烦恼。成八万四千也)性业(谓所戒之法。体性即恶。如杀盗淫等也)遮业。(谓所戒之法。体性非恶。但能开诸恶门。为前方便故。止绝以遮诸恶。如酒等。是也)悉皆清净。身心寂灭。成阿罗汉。我是如来众中纲纪。亲印我心。持戒修身。众推为上。佛问圆通。我以执身。身得自在。次第执心。心得通达。然后身心一切通利。斯为第一。</p><p style="line-height:1.5em">　　此因身识悟入也。优婆离(云云)白佛言。我是如来为太子时亲近执侍之臣。最初随佛逾城出家。左右不离。亲观如来道未成时。六年勤苦。亲见如来道既成时。降伏诸魔。制诸外道。解脱世间贪欲等漏。于是承佛教我比丘二百五十戒。乃至三千八万菩萨具戒。性业遮业。悉皆清净。由比丘戒以寂其身。由菩萨戒以灭其心。因戒生定。而身心寂灭。即因定生慧。而成阿罗汉。我是如来众中纲纪上首。如来亲印我心。持戒修身。众推无上。佛问圆通。我初因比丘戒以执身。身得自在。而无毁犯。次因菩萨戒以执心。心得通达。而发定慧。然后身心一切通利。从身识而证入圆通。斯为第一。</p><p style="line-height:1.5em">　　○此不取觉触之用。而但取持戒功能。亦以觉触之用。劣于持戒故也。</p><p style="line-height:1.5em">　　大目犍连。即从座起。顶礼佛足。而白佛言。我初于路乞食。逢遇优楼频螺(此云木瓜癃。胸前有癃如木瓜故)伽耶那提(伽耶山名。那提水名)三迦叶波宣说如来因缘深义。(检非世间和合粗相也)我顿发心。得大通达。如来惠我。袈娑著身。须发自落。我游十方得无挂碍。神通发明推为无上。成阿罗汉。宁惟世尊。十方如来。叹我神力圆明清净自在无畏。佛问圆通。我以旋湛。心光发宣。如澄浊流久成清莹。斯为第一。</p><p style="line-height:1.5em">　　此因意识悟入也。大目犍连(云云)白佛言。我初于路乞食。逢遇优楼频螺等三迦叶波。为我宣说如来因缘深义。非比小乘所证浅因缘法。于是我从意识。顿发菩提心。即由意识而顿入圆通。得大通达。如来惠我袈裟著身。须发自落。皆佛神力。随言成就。我游十方。得无挂碍。神通发明。推为无上。既得意识圆通之体。又发意识圆通之用。从此证果。成阿罗汉。宁惟世尊。即十方如来。咸叹我之神力。全发性真而圆明。远离依业而清净。无不如意而自在。无能推制而无畏。总皆由意识而获此神通也。佛问圆通。我以旋意识而复妙湛。致令心光发妙。妙用显现。旋识如澄浊流。发宣如成清莹。转意识而证如来藏心。斯为第一。</p><p style="line-height:1.5em">　　○问。前言意识起灭无端。今言圆通。何以致然。答。了见意识起于藏心。离藏心无别意识。由是即入藏心而圆证也。</p><p style="line-height:1.5em">　　○六识圆通竟。</p><p style="line-height:1.5em">　　乌刍瑟摩。于如来前。合掌顶礼佛之双足。而白佛言。我常先忆久远劫前。性多贪欲。有佛出世。名曰空王。说多淫入成猛火聚。教我遍观百骸四肢诸冷暖气。(冷字译误。应云诸暖触气)神光内凝。化多淫心。成智慧火。从是诸佛皆呼召我。名为火头。我以火光三昧力故。成阿罗汉。心发大愿。诸佛成道。我为力士。亲伏魔冤。佛问圆通。我以谛观身心暖触。无碍流通。诸漏既销。生大宝焰。登无上觉。斯为第一。</p><p style="line-height:1.5em">　　此因火大悟入也。火头金刚。于如来前。合掌礼足而白佛言。不言从座起者。金刚不坐也。我常忆久远劫前。在凡实因。性多淫欲。尔时有佛出世。名曰空王如来。说多淫之人。本由暖触迫发。生为欲火。死为业火。业力增盛。成猛火聚。教我遍观百骸四支中火大。欲其知惧而顿息淫心。然后将错就错。可成妙观。于我禅观中。神光内凝。见遍身中。惟一火聚。既怖且厌。而远离欲念。然火虽热恼。而体具光明。今淫心既息。而无复热恼。惟见光明。即是转多淫心。而成智慧火。故我浑身住在火光三昧中。从是诸佛。皆以火头呼我。虽表其名。亦同印许矣。我以火光三昧力故。遍十方界。惟一火光。由此正受。成阿罗汉。发如来藏性火真空。性空真火。成因地心。证七信以去。入于住位。又以火光三昧。虽是内境。能现外相。火烈。则魔望而畏之。我乃发心。但遇诸佛成道时。愿为力士。为伏魔冤。其证果发愿有如此。今佛问圆通。我以谛观身中欲火。皆由淫心。身心暖触。总目火大。淫心已灭。而不成业火。故无碍。神光智火。融于藏心。周遍法界。故流通。以智慧火。烧烦恼薪。何所不尽。故诸漏皆销。以火大圆通之妙用。摧魔护法。无量威力。故生大宝焰。从此登无上觉。则大本齐佛。而示居辅化之位矣。所问圆通。意者惟斯为第一乎。</p><p style="line-height:1.5em">　　○按诸圣德位相侔。而迹有权实。言有隐显。学者当略迹取本。得意忘言。不可妄分大小也。</p><p style="line-height:1.5em">　　○莲师云。三大灾。水从贪致。火因嗔生。今以多淫为猛火者。法无定喻。自淫心渍渐。润生死根。则喻水。自淫心昌炽。枯清净种。则喻火也。</p><p style="line-height:1.5em">　　持地菩萨。(先平外地。因了心地。遂持本悟圆证藏心。故名持地)即从座起。顶礼佛足。而白佛言。我念往昔。普光如来。出现于世。我为比丘。常于一切要路津口。田地险隘。有不如法。妨损车马。我皆平填。或作桥梁。或负沙土。如是勤苦。经无量佛出现于世。或有众生。于阛(市垣也)阓(市门)处。要人擎物。我先为擎。至其所诣。放物即行。不取其直。毗舍浮佛。(此云遍一切自在)现在世时。世多饥荒。我为负人。无问远近。唯取一钱。或有车牛被于泥溺。我有神力。为其推轮。拔其苦恼。时国大王。延佛设斋。我于尔时。平地待佛。毗舍如来。摩顶谓我。当平心地。则世界地。一切皆平。我即心开。见身微尘。与造世界所有微尘。等无差别。微尘自性。不相触摩。乃至刀兵亦无所触。故于法性。悟无生忍。成阿罗汉。回心今入菩萨位中。闻诸如来宣妙莲华佛知见地。我先证明。而为上首。佛问圆通。我以谛观身界二尘。等无差别。本如来藏。虚妄发尘。尘销智圆。成无上道。斯为第一(此亦可悟妄想生出世界及法华授记佛土清净之义)。</p><p style="line-height:1.5em">　　此因地大悟入也。持地菩萨(云云)白佛言。我念往昔。普光如来在世时。我为比丘。专修平地苦行。于一切陆地要路。水程津口。其间田地。或高深而险。或迫狭而隘。有不如法而妨损车马者。我皆平之。填之。或作桥梁以利津口。或负沙土以治要路。如是勤苦。经无量佛。出现于世。不少懈怠。又修舍力之行。或有众生。于阛阓处。要人擎物者。我为擎之。至其所诣之处。放物即行。而不取其顾直。丰时全舍如此。当毗舍浮佛时。世多饥荒。我为背负饥人迁移就食。无问远近。惟取一钱。饥年节取如此。积劫愿行。故感福报。而具神力。或有车牛。被于泥溺。我以神力。为其推轮。而拔其苦恼。神力拔苦又如此。夫平地之行。志在普利。效力之行。不检亲疏。其心亦已平矣。然犹属事相平心耳。时国之大王。设斋延佛。我于尔时。即修佛过之路以待之。毗舍如来。悯我事行久劳。摄受加持。令其归理。乃摩我之顶。而谓我曰。世界之不平。天地之有憾也。奚用是劳劳为哉。但当平汝心地。则世界地。一切皆平矣。故知娑婆心险。感陵谷之高深。极乐心平。致地平之如掌。此其验也。我时一闻此语。即便心开。悟得身微尘为内地大。世界微尘为外地大。此二地大。等无差别。既无差别。则身即界。界即身。自性本空。不相触摩。乃至刀兵。亦外地大类也。以触内地大之身。如斩光截影。了无所伤。所谓将头临白刃。一似斩春风也。自旷劫为事行菩萨。至庄严劫尾。方断见思。悟无生忍。成阿罗汉。且取生空。譬如打铁。粗垢先落。及贤劫初。即回向真乘。入菩萨位中。闻贤劫四佛。及十方现在如来。法华会上。说佛知见。契我地大。故我先为证明。而为法华上首。今佛问圆通。我以谛观身界二尘。所谓内外二地大者。等无差别。但是如来藏性。循业妄现。发此尘相而已。尘销智圆。相尽性现。成无上道。已入最上一乘之知见。由从凡入圣。自权尚实。皆持地大为起行入理之门。以当圆通。斯为第一而已矣。</p><p style="line-height:1.5em">　　月光童子。(童子乃菩萨别名。表童真德也。儒者闻大权经说孔子为定光童子。则怒其[(白-日+田)/廾]小。不知文殊为释迦九世师祖而亦称童子。何有[(白-日+田)/廾]小之意乎)即从座起。顶礼佛足。而白佛言。我忆往昔恒河沙劫。有佛出世。名为水天。教诸菩萨。修习水观。入三摩地。观于身中水性无夺。初从涕唾。如是穷尽。津液精血。大小便利。身中旋复。水性一同。见水身中与世界外浮幢王刹诸香水海。等无差别。我于是时。初成此观。但见其水。未得无身。当为比丘室中安禅。我有弟子。窥牕观室。唯见清水遍在室中。了无所见。童稚无知。取一瓦砾。投于水内。激水作声。顾盻而去。我出定后。顿觉心痛。如舍利弗遭违害鬼。我自思惟。今我已得阿罗汉道。久离病缘。(欲知罗汉有病无病。当明子果二缚。宿种今种应召来果而尚未受身者。谓之子缚。宿种所召。今已受身。即身应受。谓之果缚。若实行声闻。新证四果已。将子缚断尽不受后有。然现身尚未灰灭。则果缚犹存。所有病苦。即应身受故。舍利头痛。毕陵眼痛。皆斯类也。若入灭后。悲愿再来。则二缚俱无。更无实病苦矣)云何今日。忽生心痛。将无退失。尔时童子。捷来我前。说如上事。我则告言。汝更见水。可即开门入此水中。除去瓦砾。童子奉教。后入定时。还复见水。瓦砾宛然。开门除出。我后出定。身质如初。逢无量佛。如是至于山海自在通王如来。方得亡身。与十方界诸香水海。性合真空。无二无别。今于如来。得童真名。预菩萨会。佛问圆通。我以水性一味流通。得无生忍。圆满菩提。斯为第一。</p><p style="line-height:1.5em">　　此因水大悟入也。月光童子(云云)白佛言。我忆往昔恒河沙劫以前。有佛出世。名曰水天。此佛亦从水大入圆者。故教诸菩萨。皆修习水观。而入三昧。水观若何。先观身中水性。不相乖异。初从涕唾。以至津液精血。大小便利。无不穷尽。涕唾便利。近外水相。津液精血。涉内水相。由外及内。自内而外。而身中旋复。又涕唾津液。水之清相。精血便利。水之浊相。清浊虽异。而水性一同。如是用观。观内既熟。引伸外广。见此身中之水。与世界外。华藏海中。有大莲华。其莲华中。有无量香水海。一一海中。各有一华。上擎二十重刹种。累高如幢。曰浮幢王刹。其中诸香水海。更无纪极者。等无差别。观心所融。故身水非小。海水非大也。我于是时。初成此观。观力尚浅。但见其水。水相未亡。全水即身。身相犹在。去无身尚远也。更忆一事。当为比丘。室中坐禅时。弟子窥窗。惟见清水满室。戏掷瓦砾而去。我出定后。顿觉心痛。如舍利弗。为鬼所掌。出定头痛一般。我乃念曰。今我已证得阿罗汉道。子缚已断。况是久证再来。果缚亦无。久离病缘。何故忽有心痛之病。将无退失道心。而致此耶。尔时童子。乃前说投瓦之事。我则告言。汝若更见此者。当开门而除去之。童子奉教。果复见水。果除瓦砾。然后出定如初。不复病矣。夫水相系独影境。惟自见之。而乃能令他人见之。岂非观力殊胜。不思议境哉。从兹以还。更经多劫。逢无量佛。如是至于山海自在通王如来出世时。则深观方成。执破蕴空。此身既空。水观亦空。方得与所谓性水真空。性空真水。清净周遍者。打成一片。无二无别矣。是则前之浅观。虽云久证罗汉。而斯之深观。方是超过七信。而入于初住也。今者得逢如来。预此会中。具童子之真德。证菩萨之法空。虽由宿因所积。敢忘法乳之恩耶。佛问圆通。我以身中水性。一味流通。与界外刹海无异。性合真空。得无生忍。证彻法界。圆满菩提。斯为第一而已矣。</p><p style="line-height:1.5em">　　○问。月光入定。童子投瓦。此一瓦砾。毕竟在心内。在心外。若在心外。不应作痛。若在心内。则此瓦砾。从何处入。答。瓦砾且置。即此室中之水。毕竟在身外。在身内。若在身外。入定之后。此水从何处出。若在身内。出定之后。此水从何处入。若知水之出入。即知瓦砾之内外矣。</p><p style="line-height:1.5em">　　○问。室中之水。是从何来。答。定心所化。定果色也。昔外道以坚执心化石。则定心化水。何足异哉。汉州绵竹县水观和尚。迹全类是。</p><p style="line-height:1.5em">　　○莲师曰。幸是瓦砾。止令心痛。脱投刀剑奈何。经言。初成此观。未得无身。身存因有小苦。观成终无大害。纵投刀剑。亦止心痛。不能伤也。未无身者。身水为二。犹有我身。同彼水也。亡身者。身水为一。求于我身。不可得也。既无身矣。谁能苦之。</p><p style="line-height:1.5em">　　琉璃光法王子。即从座起。顶礼佛足。而白佛言。我忆往昔。经恒沙劫。有佛出世。名无量声。(声乃脐轮风起鼓之而出。此亦名合风大)开示菩萨本觉妙明。(本觉即法身。妙即解脱。明即般若)观此世界及众生身。皆是妄缘风力所转。我于尔时。观界安立。观世动时。观身动止。观心动念。诸动无二。等无差别。我时觉了此群动性。来无所从。去无所至。十方微尘颠倒众生。同一虚妄。如是乃至三千大千一世界内。所有众生。如一器中贮百蚊蚋。啾啾乱鸣。于分寸中。鼓发狂闹。逢佛未几。得无生忍。尔时心闻。乃见东方不动佛国。为法王子。事十方佛。身心发光。洞彻无碍。佛问圆通。我以观察风力无依。悟菩提心。入三摩地。合十方佛。传一妙心。斯为第一。</p><p style="line-height:1.5em">　　此因风大悟入也。琉璃光法王子(云云)白佛言。我忆往昔恒沙劫前。有佛出世。名无量声。此亦从万窍怒号边证入故。无量声如来。开示菩萨。本觉妙明。性具三德。以为发照之源。能观之体。即令观此世界。及众生身。为依为正。皆属风力所转。由妄心缘动所感。摇明风出。而风力又能转此器界根身。总为所观之妄境也。我于尔时。如法修观。观此界之安立。由于风轮执持。观世之迁变。由于风气密移。观察此身。一动一止。皆是风之所鼓。观察此心。念念迁流。新新不住。皆是风之所摇。如此观察世界身心。诸动不同。究其所因。皆从一念无明风动而有。等无差别。我时了知此群动之性。来无所从。去无所至。宛然风体。若实有从有至。即非虚妄。既无从无至。可见十方微尘颠倒众生。皆颠颠倒倒于风中。而同一虚妄而已。推而极之。乃至三千大千。尽一佛所管世界之内。所有众生。譬如一器之中。贮百蚊蚋。其声啾啾乱鸣。不出分寸器中。鼓发狂闹。岂不淡哉。观破群动如此。所以逢无量声如来未几。即了来无所从。去无所至。万法当体皆无生灭。速入无生忍位。已悟无生。故本觉心开。见动中不动。而亲于东方不动佛国。与不动如来。为法王子。乃至遍事十方诸佛。无不克肖。又不独绍隆一佛而已。由是了妄身心。皆属风力。见法身真心。放大光明。洞彻无碍。如净琉璃。而琉璃光之名。所自来矣。佛问圆通。我以观察风力无依而了妄。悟菩提心而达真。入三摩地。而证性空真风。性风真空。合十方佛。而上同佛果。传一妙心。而下化众生。以当圆通。斯为第一。</p><p style="line-height:1.5em">　　○钟云。东为群动之首。而佛名不动。即动而静也。传一妙心者。证无动本觉也。</p><p style="line-height:1.5em">　　虚空藏菩萨。即从座起。顶礼佛足。而白佛言。我与如来。定光佛所。得无边身。(即十身中虚空身也。与法身虽无异体。而法身遍融一切。此则偏融空大)尔时手执四大宝珠。(旧注误因后文四大无依之句。即以地水火风为四珠。不知四大是所观之境。须取能观之智。应是人空法空俱空真空四珠也)照明十方微尘佛刹。化成虚空。又于自心。现大圆镜。内放十种微妙宝光。流灌十方。尽虚空际诸幢王刹。来一镜内。涉入我身。身同虚空。不相妨碍。身能善入微尘国土。广行佛事。得大随顺。此大神力。由我谛观四大无依妄想生灭虚空无二佛国本同。于同发明。得无生忍。佛问圆通。我以观察虚空无边。入三摩地。妙力圆明。斯为第一。</p><p style="line-height:1.5em">　　此因空大悟入也。虚空藏菩萨(云云)白佛言。忆昔我与如来。同在定光佛所。得无边虚空身。有大神力。非同凡小所取顽断沉冥无用之境。尔时以得四智。手执此四大宝珠。照见十方微尘佛刹。化成虚空。是会色归空也。又于自心。现大圆镜智。从一镜智。而现十智同真。如是十种微妙宝光。流灌十方。尽虚空际。悉成严妙。是融空即色也。但见诸幢王刹海。来入法身镜内。由理摄故。涉入色身毛孔。身同虚空。不相妨碍。由事摄故。是摄刹入身。无身非刹也。又见身能善入微尘国土。随机普应。广行佛事。自利利他。得大随顺。是分身入刹。无刹非身也。如上会色融空。摄刹分身。诸大神力。果何以臻之哉。盖凡外小乘。执四大心外实有。成大障碍。由我谛观此四大本无所依。元从妄想生灭而有。终归于空。既又观察虚空无二。佛国本同。是则空不异土。土不异空。乃于色空同处。忽然发明。得无生忍。寂灭现前。入圆通境焉。佛问圆通。我以观察虚空无边。入三摩地。故得空色无碍。身土相入。而妙力圆明。以斯为第一矣。</p><p style="line-height:1.5em">　　弥勒菩萨。即从座起。顶礼佛足。而白佛言。我忆往昔。经微尘劫。有佛出世。名日月灯明。我从彼佛。而得出家。心重世名。好游族姓。(此远因实事不必回互)尔时世尊。教我修习唯心识定。入三摩地。历劫以来。以此三昧。事恒沙佛。求世名心。歇灭无有。至然灯佛出现于世。我乃得成无上妙圆识心三昧。乃至尽空如来国土净秽有无。皆是我心变化所现。世尊。我了如是唯心识故。识性流出无量如来。今得授记。次补佛处。佛问圆通。我以谛观十方唯识。识心圆明。入圆成实。远离依他及遍计执。(圆成如麻。依他如绳。遍计如蛇)得无生忍。斯为第一。</p><p style="line-height:1.5em">　　此因识大悟入也。弥勒菩萨(云云)白佛言。我忆往昔微尘劫前。有佛出世。名日月灯明。我从彼佛而得出家。身虽出家。心慕豪贵。好游族姓。亲近国王大臣。尔时日月灯明如来。教我修习唯心识定。令其通达万境惟我心识变现。一如梦幻。生灭非实。岂可不究明心识。而反重其所变之境乎。由是但自观察唯识。止其外慕驰散。而定心成就。入三摩地。历劫以来。以此三昧。事恒沙佛。唯识定深。万境如电。外轻内重。无复驰求。故求世名心。歇灭无有。至然灯佛时。我乃得成无上妙圆识心三昧。盖前所习者。不离五位唯识。尚属权宗。至此穷极识理。所谓性识明知。觉明真识。妙觉湛然。遍周法界。融入如来藏性矣。一者。世界唯识。乃至尽空如来国土。净秽有无。皆从变识。不自外来。二者。诸佛唯识。世尊。我既了此唯心识故。从法身识性中。流出报身应身。无量如来。如来尚从识性流出。况余九界众生。流出可知。夫穷极唯识。圆证法界。既见诸佛依正。皆是自心。而自心岂不成佛。故得授补处记。即补释迦佛位。次当作佛。佛问圆通。我以谛观十方唯识。识心圆明。圆满成就诸法实性。既入圆成实。悟证真实体性。不复为名相所迷。远离有相无性之依他。及有名无体之遍计执。而得无生忍。证入圆通。斯为第一。</p><p style="line-height:1.5em">　　○依他起性。即业识。及业识所现相见二分也。遍计执性。即从相见二分。复生周遍计度。所谓我法二执也。远离依他遍计。即是圆成。</p><p style="line-height:1.5em">　　○莲师曰。不悟唯识。故背心逐境。若了唯识。则摄境归心。视世间名闻利养。如梦如幻。尚何惑著哉。</p><p style="line-height:1.5em">　　大势至法王子。与其同伦五十二菩萨。即从座起。顶礼佛足。而白佛言。我忆往昔恒河沙劫。有佛出世。名无量光。十二如来。相继一劫。(无量光。无边光。无著光。端严光。爱光。喜光。可观光。不思议光。无等光。不可称量光。映蔽日光。映蔽月光。超日月光。是为十二如来也)其最后佛。名超日月光。彼佛教我念佛三昧。譬如有人。一专为忆。一人专忘。如是二人。若逢不逢。或见非见。二人相忆。二忆念深。如是乃至。从生至生。同于形影不相乖异。十方如来。怜念众生。如母忆子。若子逃逝。虽忆何为。子若忆母。如母忆时。母子历生不相违远。若众生心。忆佛念佛。现前当来。必定见佛。去佛不远。不假方便。自得心开。如染香人身有香气。此则名曰香光庄严。我本因地。以念佛心。入无生忍。今于此界。摄念佛人。归于净土。佛问圆通。我无选择。都摄六根。净念相继。得三摩地。斯为第一(钟云。如人负债投于王家。债主莫敢谁何。所依者胜也。众生修念佛三昧。皈命于佛。则生死众魔莫敢侵婴。盖生死海中。唯佛为可恃耳)。</p><p style="line-height:1.5em">　　此因见大悟入也。独举见者。见该六根故。大势至法王子。与其同类五十二菩萨。(云云)白佛言。我忆往昔恒河沙劫。有佛出世。名无量光。十二如来。相继而成一劫。其最后佛。名曰超日月光。彼佛教我念佛三昧。若据理念。念即始觉。佛即本觉。若据事念。冥记不忘之谓念。放光接引之谓佛也。念佛若何。譬如有二人于此。一人专忆。一人专忘。专忆。故若逢若见。专忘。故不逢不见。若二人俱忆。二忆俱深。必定相逢相见。乃至从生至生。如形影相随。而不相乖异矣。夫十方如来。怜念众生。如母忆子。即一人专忆也。然子若逃逝。虽忆何为。即一人专忘也。子若忆母。如母忆子。即二忆念深也。则母子历生不相违远。即从生至生。同于形影。不相乖异也。而念佛可知矣。若众生心。忆佛焉。而兼事相圆融二种观门。念佛焉。而兼事一心。理一心。二种三昧。则现前必定见佛。或于定中见。或于梦中见也。当来必定见佛。报终阴坏。见佛接引。弹指往生。华开睹佛也。然西方极乐。只在当处。非真有十万亿国土之遥。故去佛不远。更不必别假方便。而得心开。近佛染佛。故心亦成佛。如近香染香。故身亦成香。故知心开非同浅浅。应是本觉佛现也。以念佛香光。庄严法性本佛。此则名曰香光庄严。我本因地。以念佛心。一念不生。六根湛寂。遂至信满入住。证无生忍。今于此娑婆世界。威力加持。摄念佛人。归于净土。具足二利如此。佛问圆通。我于根中。无所选择。一心念佛。则六根都摄。如眼不取色。是眼念佛。乃至意不缘法。是意念佛。惟其都摄六根。故得净念相继。得三摩地。而证圆通境。现位虽在等觉。初心一同众之信满入住。以当圆通。斯为第一。</p><p style="line-height:1.5em">　　○一心念佛。与决志参禅者。本无二致。故念佛之后。而继之参禅也。则知此方唯有二门。为入道之要路。盖观音势至。皆弥陀辅弼之臣。一以念佛接人。一以参禅诲众。皆是就此界根机。各开户牖。乃世人例以参禅为高。而卑视念佛者。吾知其不惟不知念佛之奥诀。亦不知参禅之妙旨也。苟不以一心不乱之诀去参禅。则禅决不悟。若不以如猫捕鼠之心去念佛。则净土必不生。勿谓念佛易。而参禅难。当知难则俱难。易则俱易。是在当人。信力浅深。习气浓淡耳。</p><p style="line-height:1.5em">　　○七大圆通竟。</p><p style="line-height:1.5em">　　通论二十五门。寻常六尘皆始于色。今始于声。而复留耳根在最后者。正以此方真教体。清净在音闻。故始于音。而终于闻。所以为教体之纲领。而独当此方之机也。又七大始于地大。而此中火大为先。以多淫召火。合此经堕淫起教。所以警多闻人先除欲漏也。又七大终于识大。而今终于根大者。以势至念佛圆通。稍次观音。观音所修。乃诸佛一路涅槃门。泥洹极果。今令不能修自心泥洹者。其次莫若念佛求往生也。此因经文不终弥勒而终势至之深意与。</p><p style="line-height:1.5em">　　○本卷至后卷选择圆通竟。俱备阐决定第二义之旨。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 