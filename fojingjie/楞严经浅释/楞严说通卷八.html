<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,楞严说通卷八' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>楞严说通卷八</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　楞严说通卷八</p><p style="line-height:1.5em">　　巴县居士非眼刘道开纂述</p><p style="line-height:1.5em">　　成都沙门离指方　示鉴订</p><p style="line-height:1.5em">　　○上约无明熏真如而成染用为十二类生之因已竟此下约真如熏无明而成净用为五十五位菩提之因也。</p><p style="line-height:1.5em">　　阿难如是众生。一一类中。亦各各具十二颠倒。犹如捏目乱华发生。颠倒妙圆真净明心。具足如斯虚妄乱想。</p><p style="line-height:1.5em">　　此结前起后也。阿难。如是十二众生。一一类中。亦各各具十二颠倒。一则现起。余则冥伏。犹如捏目乱华发生。究其所以。皆是颠倒妙圆真净明心而有。由总括现互具。当成一百四十四生。如斯乱想。毕竟虚妄非实。而净明真体。固自若也。翻染成净。而进阶圣位。复何难哉。</p><p style="line-height:1.5em">　　○贺云。迷时。一类中。各具十二颠倒。故修时。一一位中。亦各具诸位功德。此五十五位大宗旨。不可忽过。</p><p style="line-height:1.5em">　　汝今修证佛三摩提。于是本因元所乱想。立三渐次。方得除灭。如净器中除去毒蜜。以诸汤水并杂灰香。洗涤其器。后贮甘露。</p><p style="line-height:1.5em">　　此明就染翻净也。前问至何渐次。得修行目。故云。汝今修证佛三摩地耳门三昧者。别无方便。还于本颠倒因。元所乱想中。立三渐次。方得虚妄除灭。盖翻染成净。必从染处下手。所谓当处出生。随处灭尽也。譬如净器中。除去毒蜜。以诸汤水。并杂灰香。洗涤其器。后贮甘露。净器。喻根中所具不生灭性。本来元净之体也。除去毒蜜。喻除助因。刳正性也。灰汤洗涤。喻违现业也。后贮甘露。喻安立圣位也。</p><p style="line-height:1.5em">　　○先德云。影由形起。响从声来。弄影劳形。不识形为影本。扬声止响。不知声是响源。除烦恼而趣涅槃。喻去形而觅影。离众生而求佛果。喻默声而求响。故知迷悟一途。智愚非别。是以修证佛三摩地。必从本因元所乱想入也。</p><p style="line-height:1.5em">　　○贺云。净器。所谓幻化空身即法身。正指六根也。若不生灭地。岂贮毒蜜。亦岂可洗涤耶。</p><p style="line-height:1.5em">　　云何名为三种渐次。一者修习除其助因。二者真修刳其正性。三者增进违其现业。</p><p style="line-height:1.5em">　　此出渐次之名也。云何名为三种渐次。一者修习。当专修耳根一门时。便要除其助因。二者真修。当反闻功夫入手时。便要刳其正性。三者增进。当反闻功夫长进时。更要违其现业。除此三种缘。则甘露寂灭法显矣。</p><p style="line-height:1.5em">　　○昔青原初参六祖。即问云。当何所务。即不落阶级。祖曰。汝曾作甚么。曰。圣谛亦不为。祖曰。落何阶级。曰。圣谛亦不为。何阶级之有。则知法无渐次。渐次由人。故如来观机设教。于无渐次中。强立渐次。无阶梯处。强立阶梯。若是上上根人。知幻即离。离幻即觉。何渐次之有耶。</p><p style="line-height:1.5em">　　○钟云。前说戒定慧。为修行三决定义。此一二渐次。即戒也。违现业。即定也。洗涤贮甘露。即因定发慧也。</p><p style="line-height:1.5em">　　云何助因。阿难。如是世界十二类生。不能自全。依四食住。所谓段食触食思食识食。是故佛说。一切众生皆依食住。阿难。一切众生。食甘故生。食毒故死。是故。众生求三摩提。当断世间五种辛菜。是五种辛。熟食发淫。生啖增恚。如是世界食辛之人。纵能宣说十二部经。十方天仙。嫌其臭秽。咸皆远离。诸饿鬼等。因彼食次。舐其唇吻。常与鬼住。福德日销。长无利益。是食辛人。修三摩地。菩萨天仙。十方善神。不来守护。大力魔王。得其方便。现作佛身。来为说法。非毁禁戒。赞淫怒痴。命终自为魔王眷属。受魔福尽。堕无间狱。阿难。修菩提者。永断五辛。是则名为第一增进修行渐次。(兴渠根如萝卜。出气辛臭。此方所无故不知也)。</p><p style="line-height:1.5em">　　此别释除助因也。云何谓之助因。阿难。如是世界。十二类生。日用最切要者饮食。若无饮食。命不自全。故依四食而住。所谓人间分段而食。鬼神歆触而食。禅天以思禅悦为食。识天以识定续命为食。是故佛说一切众生。皆依食住也。食为命根之所系。则甘毒不可不择矣。阿难。一切众生。食甘则生。食毒则死。有非毒而实甚于毒者。五辛是也。是诸众生。求三昧者。当断五种辛菜。葱也。蒜也。韭也。薤也。兴渠也。皆所当断也。何以故。是五辛者。熟食。则壮相火而发淫。生啖。则动肝气而增恚。生熟无一可者。苟人而食辛。纵能宣说十二部经。口气不净。十方天仙。嫌其臭秽。咸皆远离。诸饿鬼等。闻臭而来。因彼食次。舐其唇吻。是常与鬼住也。天远。故福德日销。鬼近。故长无利益。且不惟天仙不听经也。并菩萨善神。不来护定。不惟招饿鬼舐物也。且引魔王。得其方便。现佛身而为说法。毁禁戒而赞三毒。直至命终。为魔眷属。受魔福尽。又堕无间。缘一臭恶之味。引致阿鼻极苦。有何难舍。而不勇断之哉。阿难。修菩提者。既用初于闻中入流亡所之功。又必永断五辛。是则名为第一增进修行渐次耳。首标修菩提者。而后言断辛。足见第一渐次。必兼修习圆通。若徒断五辛。何以遽谓之增进修行乎。</p><p style="line-height:1.5em">　　○世人咸谓辛能避瘟。常见天灾流行。劝人食辛以辟之。由经观之。斯盖招瘟之端。而世人业力所使。颠倒滋祸如此。不可不知所警也。</p><p style="line-height:1.5em">　　云何正性。阿难。如是众生。入三摩地。要先严持清净戒律。永断淫心。不餐酒肉。以火净食。无啖生气。阿难。是修行人。若不断淫及与杀生。出三界者。无有是处。当观淫欲犹如毒蛇。如见怨贼。先持声闻四弃八弃。执身不动。后行菩萨清净律仪。执心不起。禁戒成就。则于世间。永无相生相杀之业。偷劫不行。无相负累。亦于世间。不还宿债。是清净人。修三摩地。父母肉身。不须天眼。自然观见十方世界。睹佛闻法。亲奉圣旨。得大神通。游十方界。宿命清净。得无艰险。是则名为第二增进修行渐次。</p><p style="line-height:1.5em">　　此别释刳正性也。对助而言。故曰正。盖淫杀若固有之物。不待教而自能。与身俱生。与性俱有。实生死之正性。故当刳之也。云何谓之正性。阿难。如是众生。反闻功夫入手。而入三摩地矣。又要最先严持清净戒律。盖惟戒能生定也。律制虽多。而淫杀为诸恶上首。所谓正性也。持戒律者。必永断淫心。不餐酒肉。凡生鲜之物。不经火者。皆不敢食。以无情生物。尚不忍损。又戒杀之至也。(如此方高柴不折方长。茂叔不除庭草。亦是此意)阿难。是修行人。若不断淫杀。而能超出三界者。无有是处。以相生相杀未已故也。且淫又为生杀之深源。根心惯习。最难顿舍。修行人。当观淫欲。犹如毒蛇。而不敢狎焉。如见怨贼。而不敢近焉。于是先持声闻淫杀盗妄之四弃。及尼加触八覆随之八弃。执身不动。而七支不犯。后行菩萨清净律仪。于四重律。从心止绝。执心不起。而一念不生。若是其禁戒成就矣。夫断淫。则不相生。断杀。则不相杀。无生杀业因。自无生杀果报矣。又加以偷劫不行。无负债之业累。亦于世间。不还宿债。三业既除。名清净人。是清净人修三摩地。其正行也。持清净戒。其助行也。正助双圆。将见父母所生之肉身。不须天眼。而观见十方世界。眼既睹佛。耳又闻法。亲奉圣旨。而非遥见遥闻。得大神通。游十方界。而往还无碍。由是彻通宿命。过去清净明了。得无艰险。而未来不入恶趣焉。夫观见十方。则眼根清净。闻法亲奉。则耳根清净。得通游界。则鼻舌身根清净。宿命无艰。则意根清净。虽刳正性所得。而孰非耳门妙修所发哉。是则名为第二增进修行渐次耳。</p><p style="line-height:1.5em">　　○贺云。三业既除。名清净人。修三摩地者。因戒而修定也。肉眼观见十方世界者。是天眼通。即色阴尽相也。睹佛二句。是天耳通。得大神通二句。是神足通。即受阴尽相也。宿命清净二句。是宿命通。乃想阴尽相也。此皆因定而发慧也。</p><p style="line-height:1.5em">　　云何现业。阿难。如是清净持禁戒人。心无贪淫。于外六尘。不多流逸。因不流逸。旋元自归。尘既不缘。根无所偶。反流全一。六用不行。十方国土。皎然清净。譬如琉璃内悬明月。为心快然。妙圆平等。获大安稳。一切如来密圆净妙。皆现其中。是人即获无生法忍。从是渐修。随所发行。安立圣位。是则名为第三增进修行渐次(钟云。诸经入地。方证无生忍。而此于信前已获之者。盖诸经之所谓果。乃此经之所谓因也。因地与诸经异故。经题曰如来密因耳)。</p><p style="line-height:1.5em">　　此别释违现业也。云何谓之现业。阿难。如是清净持戒之人。其心已无贪淫。内无贪淫。故于外六尘。不多流逸。不许绝无。而曰不多者。以根中无始虚习。尚未净尽。所对之尘犹在。而现业犹未违也。既不流逸于外。则不随前尘所起知见。而旋归元真。外无所入。而尘既不缘。内无所出。而根无所偶。始得反欲流而全一精明。于是六根对境。不生分别。如镜照像。而六用不行矣。由根不接尘。故十方国土。皎然清净。譬如琉璃。内悬明月。何净如之。由尘不交限。故身心快然。妙圆平等。如如不动。获大安稳。何快如之。于是一切如来。深固幽远之密。交彻含摄之圆。纤尘不立之净。一切变现之妙。所称果上四德者。皆现是人心量之中。是人不见有少法生。不见有少法灭。即获无生法忍。以此不生不灭。为因地心。然后渐渐圆成果地修证。凡信以立基。住以成德。行以成己。向以成物。地以断惑证真。随所发之行。而安立圣位焉。是则旋根忘尘。正所以违其现业。而名为第三增进修行渐次也。</p><p style="line-height:1.5em">　　○干慧前。明列三渐次位。乃经家硬派十信于其中。以为圆通极位。四果以上极果。牵搭支离。殊不可晓。今特正之。冯具区谓遍观诸家之说。不如熟读经文。良有以也。</p><p style="line-height:1.5em">　　阿难。是善男子。欲爱干枯。根境不偶。现前残质。不复续生。执心虚明。纯是智慧。慧性明圆。蓥十方果。干有其慧。名干慧地。欲习初干。未与如来法流水接。</p><p style="line-height:1.5em">　　此明干慧地也。阿难。是善男子。由前心无贪淫。故至此而欲爱干枯。盖前位但得身心俱断。此则断性亦无。故曰干枯也。由前六用不行。故至此而根境不偶。盖前位但得六尘初泯。此则心境绝待。故曰不偶也。由干枯不偶。则三界生缘。迥不相及。现前残质。果缚仅存。不复续生。子缚永绝矣。由前身心快然等。则心虚明矣。至此。则执其心之虚明。纯是一团智慧。由前国土皎然等。则通一慧性矣。至此。则慧性明圆。蓥彻十方世界。由前佛理全现。则佛慧在我矣。至此。则成就慧身。干有其慧。名干慧地焉。何以谓之干慧也。彼如来法流之水。源泉混混。时出不穷。今现业初违。欲爱最细习气。初得干枯。而根本无明全在。未与如来法流之水相接。无水以润之。故曰干有其慧。若一入初住。分断无明。分证真理。前与如来法流水接矣。所谓干慧者如此。</p><p style="line-height:1.5em">　　○钟云。慧性圆明中。已具金刚之体。如极坚极利之舟。载物济物。无所不可。但流浅岸束。不能如意自在。发真如体相之用。故曰干有其慧。然用虽有待。而体已无亏。入信以后。水生舟动。渐入渐活。渐活渐广。渐广渐深。渐深渐忘。渐忘渐近。渐近渐到。故有入流之舟。有中流之舟。有到岸之舟。有倒驾之舟。虽因果相应。始终不离干慧。至圆满菩提。入庄严海。则干慧不足以名之矣。</p><p style="line-height:1.5em">　　○此下十信位也。孤山以为初住开出十心。盖为圆家住前不取证。故不立位。而以前三渐次。总摄十信。正脉从之。似矣。然经文于四加行前。既曰。是善男子。尽是清净四十一心。于后总结。又曰。善能成就五十五位真菩提路。若十信果在三渐次中。如来不应明列其位。备详其数矣。若谓圆家住前不取证。即住后亦何尝取证乎。今准经文。并准璎珞经。依旧开列十位。特圆家信位。虽与诸经十信名同。而义实迥别耳。</p><p style="line-height:1.5em">　　即以此心。中中流入。圆妙开敷。从真妙圆。重发真妙妙信常住。一切妄想。灭尽无余。中道纯真。名信心住。</p><p style="line-height:1.5em">　　此明初信即信根也。行人既有此干慧心矣。即以此心。中于法流之中。不受枝岐。无诸委曲。而一顺流入焉。向后与如来逆流相际。从此始也。既中中流入。于是六根互用之圆。情器双超之妙。开舒敷畅。如华始开矣。此之妙圆。非同前位似妙似圆。乃真妙真圆也。乘此心开。益加增进。使真妙者。益进于妙。真圆者。益进于圆。是谓从真妙圆。重发真妙。如华正开矣。由是妙信常住。亲见心佛众生。三无差别。非同比量之信也。但觉圣凡见息。因果情忘。凡我想。法想。及非法想。俱时荡尽。而一切妄想。灭尽无余。惟一圆通中道。是纯是真。余者皆杂皆妄。确然信得及。名信心住焉。</p><p style="line-height:1.5em">　　○此位准解结。当先得人空。除第六第五结。准圆通。当动静不生。准四果。当须陀洹果。断于我执分别。即界内见惑也。</p><p style="line-height:1.5em">　　真信明了。一切圆通。阴处界三。不能为碍。如是乃至。过去未来无数劫中。舍身受身。一切习气。皆现在前。是善男子。皆能忆念。得无遗忘。名念心住。</p><p style="line-height:1.5em">　　此明二信即念根也。行人至于信位。前真信而非似信。明了而由亲见。根根尘尘。无不交彻。而一切圆通。由一切圆通。故阴不能覆。处不能局。界不能隔。三俱无碍。因此遂能远忆过去无数劫舍身。与未来无数劫受身。乃至业力所薰。随眠习气。如毕陵之慢。身子之嗔等类。微细习彰。皆现在前。是人皆能冥记。毫无遗失。惟念无遗。故名念心住焉。</p><p style="line-height:1.5em">　　○按别教二信。圆通尚远。今斯位即云一切圆通。故知齐于彼之二住也。</p><p style="line-height:1.5em">　　妙圆纯真。真精发化。无始习气。通一精明。唯以精明。进趣真净名精进心。</p><p style="line-height:1.5em">　　此明三信即进根也。行人既得信心住。则妙圆者。纯是一真。真久而精。精极发化。盖由精故化。至化益精也。行人既得念心住。而忆念无始习气。则无始习气。镕尽无余。皆成智慧。而通一精明。由是本此真精真明。而进趣于真净之地。精明即菩提体。如如智也。真净即涅槃体。如如理也。以如如智。契如如理。不谓之精进心而何。</p><p style="line-height:1.5em">　　○此位受阴尽。而齐于小之二果也。</p><p style="line-height:1.5em">　　心精现前。纯以智慧。名慧心住。</p><p style="line-height:1.5em">　　此明四信即慧根也。前干慧地。曰执心虚明。犹有执在。至此心精现前。则其执浑融成化矣。又曰纯是智慧。犹带是在。至此纯以智慧。则日用在在皆慧。并忘其是矣。以。用也。谓识其宝而能用之也。识其宝而能用。不谓之慧心住而何。</p><p style="line-height:1.5em">　　○前干慧云纯是智慧。盖断惑之慧。如夜向晓。此云纯以智慧。盖证真之慧。如晓出日。</p><p style="line-height:1.5em">　　执持智明。周遍寂湛。寂妙常凝。名定心住。</p><p style="line-height:1.5em">　　此明五信即定根也前位以见心朗彻。故智慧纯明。而此智明。若无定力以执持之。则妄念起。而偏局不遍。正念失。而间断不常。所谓无寂之照。如风中灯也。今焉执持智明。则寂湛者周遍。寂妙者常凝。皆大定之相。不谓之定心住而何。</p><p style="line-height:1.5em">　　○此位想阴尽。而欲界九品思惑已断。齐于小之三果也。</p><p style="line-height:1.5em">　　定光发明。明性深入。惟进无退。名不退心。</p><p style="line-height:1.5em">　　此明六信即进力也。上属五根。自此以下。属五力。如果木结根既久。有不可拔之力用也。行人既得定心住已。于是从定发慧。而定光发明。又不住于明。而明性深入。若磨镜者。愈磨愈明。而明明不已。有进无退。盖定慧偏枯。多遭退失。今定以发慧。心不动而理毕现。慧以入定。鉴既彻而心常凝。定慧互资。交发无尽。不谓之不退心而何。</p><p style="line-height:1.5em">　　○前精进。犹属有心。如马着鞭。此不退。是无心如顺风张帆。</p><p style="line-height:1.5em">　　心进安然。保持不失。十方如来气分交接。名护法心。</p><p style="line-height:1.5em">　　此明七信即定力也。前虽不退。而勤勇无间。尚涉功夫。至此虽精进而不见有勤劳之相。故曰安然。持心至于安然。则优游坦荡。永保无虞矣。然所保持者何物。即诸佛法身命脉也。由我保持法身命脉而不失。自然得与诸佛气分。相交相接。通同吻合。内护心法。外护佛法。而名护法心焉。</p><p style="line-height:1.5em">　　○此位准解结。当除第四结。准圆通。当闻所闻尽。准四果。当阿罗汉果。断于我执俱生。即上二界各九品思惑也。</p><p style="line-height:1.5em">　　觉明保持。能以妙力。回佛慈光。向佛安住。犹如双镜。光明相对。其中妙影。重重相入。名回向心。</p><p style="line-height:1.5em">　　此明八信即慧力也。由前定力所持觉体。曰觉明保持。至此发为妙力。即以己之妙力。回他佛之慈光。向自己心佛。朗然安住。犹如两镜对照。影中含影。重重相入。传耀无尽。所谓心不离佛。佛不离心也。以其回他佛而向心佛。故名回向心焉。</p><p style="line-height:1.5em">　　心光密回。获佛常凝无上妙净。安住无为。得无遗失。名戒心住。</p><p style="line-height:1.5em">　　此明九信即信力也。以奉戒依于笃信。故前位心光密回。自心与佛光吻合。即获自性天真。常凝不动之佛体。与无上妙净之大寂灭海。常凝属心。妙净属境。得佛此理。心境一如。从此安住无为。毫发不漏落于有为之境。而得无遗失。以不犯遗失之过。故名戒心住焉。</p><p style="line-height:1.5em">　　○此位准解结。当空性圆明。除第三结。准圆通。当觉所觉空。为断法执分别。即界外见惑也。</p><p style="line-height:1.5em">　　○常凝。即常住真心。常凝妙净。总是无为之相。诸佛之戒心也。一念有为遗失。即是破戒。</p><p style="line-height:1.5em">　　住戒自在。能游十方。所去如愿。名愿心住。</p><p style="line-height:1.5em">　　此明十信即念力也。前位住戒。尚局不动之体。至此渐发自在之用。无求不达。无适不可。能游十方国土。而随愿往生。名愿心住焉。</p><p style="line-height:1.5em">　　○此位准解结。当成法解脱。除第二结。准圆通。当空所空灭。为断法执俱生。即界外思惑也。</p><p style="line-height:1.5em">　　○十信位竟。</p><p style="line-height:1.5em">　　○钟云。修行之初。必枯绝爱欲。使心性虚明。然后能入妙圆真性。真性明圆。细习乃现。因现遂化。使纯智无习。又持之以定。使寂湛发光。深入明性。护持不失。斯则回佛慈光。护佛净戒。而涉尘不染。所去随愿。十信之序也。</p><p style="line-height:1.5em">　　阿难。是善男子。以真方便。发此十心。(即上十信心也)心精发挥。十用涉入。圆成一心。(孤山因此一句。遂判十信为此位开出。然于五十五位等终说不去。故难从矣)名发心住。</p><p style="line-height:1.5em">　　此下明十住也。住有二义。一坚固常住意。一生住佛家意。据后文。专重生住佛家也。阿难。是修圆通善男子。以真方便。发前十种信心。中间不容一毫杂染。其心精矣。既精而心光显现。五根五力。皆悉具足。而一心即十心。十心即一心。涉入重重。本无二体。于是摄十用而圆成一心。由此一心。而结心始解。万行具足。故名发心住焉。</p><p style="line-height:1.5em">　　○此位准解结。当解脱法已。俱空不生。除第一结。准圆通。当生灭既灭。寂灭现前。所谓菩萨从三摩地得无生忍者。即入此发心住也。行人入住之后。别无功夫。虽后位历然。如飞鸟上山。但见山之层级分明。而初不劳于登蹑也。</p><p style="line-height:1.5em">　　○贺云。妙圆真心。非一非十。约用差别。故有十相。若十相不显。不名发心。十相不融。亦不名发心也。</p><p style="line-height:1.5em">　　心中发明。如净琉璃内现精金。以前妙心。履以成地。名治地住。</p><p style="line-height:1.5em">　　由前发心住已。心为能发明之智。理为所发明之境。智契于理。如净琉璃。内现精金。即以前十用所成初住之心。为根基之地。始堪践履。从此步步脚踏实地。于一切时。一切处。练治心地。自然生出一切善法。增长大悲。故名治地住焉。</p><p style="line-height:1.5em">　　○前位如中阴揽先业而初成阴体。此如中阴乘彼业力。结为境界。妄成依止处也。虽云脚踏实地。然圆家之言。不足执也。</p><p style="line-height:1.5em">　　○贺云。观治地二字。则此位与十地相应矣。十地不过圆满此位耳。</p><p style="line-height:1.5em">　　心地涉知。俱得明了。游履十方。得无留碍。名修行住。</p><p style="line-height:1.5em">　　由前治地住已。心即智也。即始觉也。地即理也。即本觉也。心与地互相涉知。同一觉体。故俱得明了。见之既明。行之必到。如此而游履十方。任运纵横。得无拘碍。所谓百华林里过。片叶不沾身。故名修行住焉。</p><p style="line-height:1.5em">　　○此如中阴见远如在目前。所去疾速。山壁不碍也。</p><p style="line-height:1.5em">　　行与佛同。受佛气分。如中阴身自求父母。阴信冥通。入如来种。名生贵住。</p><p style="line-height:1.5em">　　由修行住已。依理起行。行不越理。本始同一正觉。故曰行与佛同。其行如此。则为如来肩所担荷。则为如来衣之所覆。受佛气分。前云气分交接。犹二也。此云受佛气分。则合为一矣。夫权智如父。实智如母。今任运相合。如中阴身。自求父母。不通而通。不入而入。斯则秉佛遗体。初托圣胎。正如太子处胎。贵压群臣。名生贵住焉。</p><p style="line-height:1.5em">　　○此当中阴与父母业同。会合一处也。</p><p style="line-height:1.5em">　　既游道胎。亲奉觉胤。如胎已成人相不缺。名方便具足住。</p><p style="line-height:1.5em">　　曰生贵住。则既游道胎矣。揽佛权实二智。而凝结圣胎。如中阴揽父母赤白二渧。而结凝滑等。故曰亲奉觉胤也。斯则具足一切方便善巧。度脱众生。克肖于佛。无所之少。如中阴六根成就。人相不缺。克肖父母。是名方便具足住焉。</p><p style="line-height:1.5em">　　○入胎而言游者。如永嘉云。常独行。常独步。达者同游涅槃路。正此游也。</p><p style="line-height:1.5em">　　容貌如佛。心相亦同。名正心住。</p><p style="line-height:1.5em">　　曰具足方便。则容貌如佛矣。不特外貌同佛。而内心亦同。是名正心住焉。</p><p style="line-height:1.5em">　　○大经云。此菩萨闻十种法。心定不动。所谓闻赞佛毁佛。心定不动。赞法毁法。心定不动。赞菩萨毁菩萨。心定不动。赞菩萨所行。毁菩萨所行。心定不动。说众生有量无量。易度难度。心定不动。说法有量无量。有成有坏。若有若无。心定不动。唯其一无所动。名正心住。才有一毫心动。则不得其正矣。故宝积赞佛偈云。毁誉不动如须弥。于善不善等以慈。</p><p style="line-height:1.5em">　　○贺云。心相。谓佛心不动之相也。心定则不动。正心即定心也。</p><p style="line-height:1.5em">　　身心合成。日益增长。名不退住。</p><p style="line-height:1.5em">　　心同貌合。表里如一。则身心合成佛身佛心矣。由是亭毒涵养。渐渐增长。名不退住焉。</p><p style="line-height:1.5em">　　○前之不退心。谓定慧不退。此则性相不退也。</p><p style="line-height:1.5em">　　十身灵相。一时具足。名童真住。</p><p style="line-height:1.5em">　　外身内心。一齐增长。至此。则菩提身。愿身。化身。力身。庄严身。威势身。意生身。佛身。法身。智身。一时具足。具有如来智慧德相。但具体而微。其力未充。名童真住焉。</p><p style="line-height:1.5em">　　形成出胎。亲为佛子。名法王子住。</p><p style="line-height:1.5em">　　十身具足。则形成矣。至此赫奕炽盛。则出胎矣。堪绍如来家业。具有如来宝藏之分。所谓从佛口生。从法化生。亲为佛子。非法王子住而何。</p><p style="line-height:1.5em">　　○故知凡称法王子者。皆九住以往也。</p><p style="line-height:1.5em">　　表以成人。如国大王以国诸事分委太子。彼刹利王世子长成。陈列灌顶。名灌顶住。</p><p style="line-height:1.5em">　　出胎为子。则渐渐长成。而表以成人。堪行佛事矣。既有成人之德。可当大任。故分之以政。使之化导十方。如国王以国事分委太子焉。太子。即世子也。彼诸佛以智水灌菩萨顶。即如刹利王。陈列象宝金座。取四大海水。灌世子顶。而绍隆佛法。与承继国统。又何异焉。是则名为灌顶一位。而十住以圆矣。</p><p style="line-height:1.5em">　　○第十法云地。名灌顶菩萨。今此十住。亦分得也。若论圆教分真。一位中。具足诸位功德。十住既尔。下去皆然。又此对权教。已齐彼十地。而彼之妙觉。仅齐此二行。彼妙觉位。始云诸佛智光。悉灌其顶。今此位邻近。而加以圆人智强。故即灌顶矣。</p><p style="line-height:1.5em">　　○自发心至生贵。名入圣胎。自方便具足至童真。名长养圣胎。至王子住。名出胎。至此。乃名灌顶王子也。</p><p style="line-height:1.5em">　　○以上。十信为积德之基。十住为积德之渐。至此位。则道成德备。若不度生行事。是自了汉。故广行六度。大作佛事。而次之十行。所谓恃源而往也。</p><p style="line-height:1.5em">　　○再通上喻之。十信前六心。如人回心初造善业。后四心。如人加以念佛。造往生净业。初住。如以一生十种善净之业。圆成报终往生之中阴。二三住。如往生中阴。无系无缚。四住。如中阴求佛。接引入莲胎。五住至八住。如华中长养。九住。如华开见佛。十住。如亲蒙授记也。</p><p style="line-height:1.5em">　　○十住竟。</p><p style="line-height:1.5em">　　阿难。是善男子。成佛子已。具足无量如来妙德。十方随顺。名欢喜行。</p><p style="line-height:1.5em">　　此第一行施度也。阿难是善男子。出胎为子。位灌顶住。则既成佛子矣。成佛子已。则具足无量如来妙德。浃洽于中。故睟面盎背。大喜遍身。复广行布施或财施。或法施。随顺十方愿欲。无求不与。令一切众生。欢喜爱乐。而无我想众生想。不见施者。不见受者。则近者慕其德。远者怀其惠。名欢喜行。不亦宜乎。</p><p style="line-height:1.5em">　　善能利益一切众生。名饶益行。</p><p style="line-height:1.5em">　　此第二行戒度也。夫随顺欢喜。则能利益众生矣。然内无德本。何以利人。此菩萨护持净戒。于色声香味触。心无所着。乃至不生一念欲想。亦为众生。如是宣说。令其咸住无上净戒。乃至自得度。令他得度。自快乐。令他快乐。是谓善能利益一切众生。名饶益行。不亦宜乎。</p><p style="line-height:1.5em">　　○钟云。戒有三种。以饶益有情戒为胜。九信获佛戒心。至此。以佛戒为行矣。</p><p style="line-height:1.5em">　　自觉觉他。得无违拒。名无嗔恨行。</p><p style="line-height:1.5em">　　此第三行忍度也。欢喜饶益。则人皆亲爱矣。然能保无横逆之妄人乎。此菩萨常修忍法。已能忍。是自觉也。教人能忍。是觉他也。于一切骂辱打辱。皆欢喜忍受。而无所违拒。不但无所违拒。亦无一毫嗔恨之心。故名无嗔恨行焉。</p><p style="line-height:1.5em">　　○钟云。此中六度。不比常途。有一人不受法乐。便是悭施。有一念不护众生。便是破戒。有一念分别众生。便是嗔恨。所以谓之圆也。</p><p style="line-height:1.5em">　　种类出生。穷未来际。三世平等。十方通达。名无尽行。</p><p style="line-height:1.5em">　　此第四行进度也。自他并利。顺逆一如。菩萨修此。当日进无疆矣。乃菩萨又修诸精进。自第一精进。乃至普遍精进。共十种精进。守此精进。直至阿鼻种类。尽出生而成佛。穷尽未来劫数边际。终无一念退恨。所以然者。为知三世平等性故。而行精进也。为达十方。知一切法界。而行精进也。夫种类出生。即第一心。尽未来际。即常心。三世平等。即不颠倒心。十方通达。即广大心。四皆无尽。故名无尽行焉。</p><p style="line-height:1.5em">　　○贺云。随机应感。现种类身。穷未来际。益物无量。竖彻三世。横周十方。此进度也。首二句。即众生无边誓愿度。次二句。即法门无量誓愿学。</p><p style="line-height:1.5em">　　一切合同。种种法门。得无差误。名离痴乱行。</p><p style="line-height:1.5em">　　此第五行禅度也。夫布施。持戒。忍辱。精进。则定相将现矣。此菩萨。即以一念定心。持一切法。合同种种法门。知诸三昧。同一体性。即有种种差别。不能惑乱。一一分明。不爽毫发。夫定心不能持诸法门。是为痴定。于诸法门。未免差误。仍是乱心。今也。得无差误。非离痴乱行而何。</p><p style="line-height:1.5em">　　○梵语禅那。此云静虑。今离痴是虑。离乱是静。故属禅度无疑矣。</p><p style="line-height:1.5em">　　则于同中。显现群异。一一异相。各各见同。名善现行。</p><p style="line-height:1.5em">　　此下皆智度也。总一智度。而开之为五。例如六根本惑。而开见为五也。开此五种甚深般若。所以融前五度中万行。皆令成智德矣。今此一行。乃理事无碍智也。菩萨既一切合同种种法门。使同中不能现异。异中不能见同。岂为融通智哉。夫所谓同者。即出世间平等法也。所谓异者。即世间差别法也。今则同中现异。于平等法中。现差别法。则理不碍事。而真融于俗矣。异相见同。于差别法中。现平等法。则事不碍理。而俗融于真矣。真俗互融。事理双显。非善现行而何。</p><p style="line-height:1.5em">　　○十住获佛慧心。至此以慧为行矣。</p><p style="line-height:1.5em">　　如是乃至。十方虚空满足微尘。一一尘中。现十方界。现尘现界。不相留碍。名无著行。</p><p style="line-height:1.5em">　　此第七事事无碍智也。菩萨不但同异互融。扩而充之。则大小相容。一多无碍。如是乃至十方虚空。满足微尘。一一尘中。现十方界。所谓华藏世界所有尘。一一尘中见法界是也。界入尘而界不小。是小不碍大。尘含界而尘不大。是大不碍小。所谓极大同小。不见边表。极小同大。忘绝境界。此由无著。方能如是。若有一毫执著。安得大小互融耶。故名曰无著行。而智度居二矣。</p><p style="line-height:1.5em">　　○钟云。著即留碍意。无留碍。则无著矣。三住得无留碍。是境不碍心。此不相留碍。是境不碍境。</p><p style="line-height:1.5em">　　种种现前。咸第一波罗蜜多。名尊重行。</p><p style="line-height:1.5em">　　此第八究竟彼岸智也。同中现异。异中现同。小中现大。大中现小。则种种现前矣。夫此种种变现。全属般若。皆是法界无障碍智融之。所以皆达彼岸。莫非第一波罗蜜多。六度中。唯般若最为尊重。故名曰尊重行。而智度居三矣。</p><p style="line-height:1.5em">　　○前五度。若无般若。皆堕事相。惟招果报。不达涅槃。今五度万行。皆借智慧。所以行行皆到彼岸。诚不易得。故华严名为难得行也。</p><p style="line-height:1.5em">　　○先德云。明明百草头。明明祖师意。正所谓现前咸是第一波罗蜜多也。</p><p style="line-height:1.5em">　　○钟云。此位摄上七行。前属世谛。此属第一义谛。</p><p style="line-height:1.5em">　　如是圆融。能成十方诸佛轨则。名善法行。</p><p style="line-height:1.5em">　　此第九说法度生智也。如上圆融无碍。德既同于如来。行亦齐于诸佛。是则一言一行。皆合十方诸佛轨则。从其建立究竟利他之教法。随诸众生根性。应时说法。皆令欢喜。故名曰善法行。而智度居四矣。</p><p style="line-height:1.5em">　　○此又摄上八行。前自成。此成就众生。行坐皆成轨则。依稀天人师矣。</p><p style="line-height:1.5em">　　一一皆是清净无漏一真无为。性本然故。名真实行。</p><p style="line-height:1.5em">　　此第十不违实相智也。总前二种无碍自利利他诸行。又通前五度。合而言之。一一皆是清净无漏。初非贪染于凡外欲有无明。一一皆是一真无为。并非劬劳于权小肯綮修证。所以然者。以从性起修。不妨全修即性。性乃本然。不假权渐修成。所以清净不属诸漏。一真不堕有为也。由无漏。则非离妄修。究竟成真因也。故名真行。由无为。则非所作行。毕竟有实果也。故名实行。至此。则智度圆成。而所说所行。皆是真实矣。</p><p style="line-height:1.5em">　　○通论智度所开五行。前二是般若之体。以二法界无障碍智。乃甚深般若故也。次二是般若之用。谓波罗蜜乃趋果自利之用。佛轨则乃说法利他之用故也。末一。摄前体用。并前五度万行。总以销归自性。会性归元也。</p><p style="line-height:1.5em">　　○此又摄前九行。前方便。此真实也。从三渐次以来。俱是无漏。至此。始得清净耳。</p><p style="line-height:1.5em">　　○十行竟。</p><p style="line-height:1.5em">　　○此下回向十位也。准华严经。回向。即是发愿。良以有行无愿。行必茫然。有愿无行。愿唯虚设。故行愿兼资。方入如来大涅槃海矣。此回向法。不过三处。谓回向众生。回向菩提。回向实际也。</p><p style="line-height:1.5em">　　○上十住十行。出俗心多。大悲行劣。须济以悲愿。处俗利生。回真向俗。回智向悲。使真俗圆融。智悲不二。是名十回向。亦名十愿也。</p><p style="line-height:1.5em">　　阿难。是善男子。满足神通。成佛事已。纯洁精真。远诸留患。当度众生。灭除度相。回无为心。向涅槃路。名救护一切众生离众生相回向。</p><p style="line-height:1.5em">　　此第一离相回向与次位皆是回向众生也。阿难。是已修十行善男子。从初行以至第八。现尘现界。神通已极。无少歉缺。至第九行。成佛轨则。即成佛事已。至第十行。清净无漏。则纯洁矣。一真无为。则精真矣。十方备成。则界内不为诸有留患。界外不为滞空留患。而双超世出世间矣。以此出而度生。正当度生之时。不见生之可度。而灭除度相焉。夫既度尽众生。不取度相。则回有为行。入无为心。是回入真因也。背生死途。向涅槃路。是趋向真果也。菩萨如是回向之时。度脱众生。常无休息。不住法相。是名救护一切众生离众生相也。</p><p style="line-height:1.5em">　　○度生而存度相。即著我人。是添枷带锁。非回向法。如南岳大师云。三世诸佛。一口吞尽。何处更有众生可度。是真回向也。</p><p style="line-height:1.5em">　　○此下四位。与空如来藏相应。</p><p style="line-height:1.5em">　　坏其可坏。远离诸离。名不坏回向。</p><p style="line-height:1.5em">　　此第二不坏回向亦回向众生也。由前灭除度相。灭者坏也。因其可坏而坏之。故曰可坏。由前离众生相。则于众生之四相五蕴皆离。故曰诸离。今此菩萨。坏其可坏。并灭除度相亦不存。远离诸离。并离众生相亦不有。既坏其可坏。则有不坏者存。依然度生事业也。盖上位虽度生而不著生相。是谓我空。此位虽不著相。而不妨度生。是谓法空。此正悲智双运。自他二利之中道也。有生可度。不坏度生之悲。故名不坏回向焉。</p><p style="line-height:1.5em">　　○钟云。前文谓世间可作之法。谁为不坏。不闻烂坏虚空。故曰不坏回向。前位无众生可度。此位无佛道可求。旧注指众生说。大牵强。</p><p style="line-height:1.5em">　　本觉湛然。觉齐佛觉。名等一切佛回向。</p><p style="line-height:1.5em">　　此下四位皆回向佛道而此位先明智同佛智也。在我为本觉智。在佛为究竟觉智。此菩萨心佛显现。觉海澄亭。与一切如来。心精通同吻合。法身平等。无二圆满。诸佛如是回向。我亦如是回向。名等一切佛回向焉。</p><p style="line-height:1.5em">　　精真发明。地如佛地。名至一切处回向。</p><p style="line-height:1.5em">　　此第四至处回向境同佛境也。由前本觉精真之体。发挥妙用。自己因地心中。所含无边境界。全同诸佛果地所现无量刹土。尽佛境界。愿此善根功德之力。无所不至。名至一切处回向焉。</p><p style="line-height:1.5em">　　○贺云。一月普现一切水。故曰至一切处。</p><p style="line-height:1.5em">　　世界如来。互相涉入。得无挂碍。名无尽功德藏回向。</p><p style="line-height:1.5em">　　此第五无尽回向蹑前二位而成互融也。由前所至之处。即世界也。所等之佛。即如来也。然曰自觉佛觉。自地佛地。犹分自他。今则融一不分。但言世界如来。而自他浑具矣。于是以世界涉如来。则一毛孔中。有无量宝刹。庄严微妙。以如来涉世界。则一一微尘内。有无量如来。转大*轮。世界正涉如来时。不碍如来。即入世界。如来正涉世界时。不碍世界。即入如来。如是。则佛身佛界。各具无量庄严。备表无尽功德。菩萨住此回向。得十种无尽藏。所谓得见佛无尽藏。见法无尽藏。此皆以普贤大行愿为根本。华藏世界庄严所显功德。名无尽藏功德回向焉。</p><p style="line-height:1.5em">　　○此下三位。与不空如来藏相应。</p><p style="line-height:1.5em">　　于同佛地。地中各各生清净因。依因发挥取涅槃道。名随顺平等善根回向。</p><p style="line-height:1.5em">　　此第六平等回向亦回向佛道也。菩萨既身土互融。则同于佛地。此无尽藏中。各各出生无尽清净因。复依此清净因。而证清净果。所谓物物灯明智体。头头普贤行门。如金作器。器器皆金。善根平等。名随顺平等善根回向焉。</p><p style="line-height:1.5em">　　○大经云。此菩萨或为帝王。临御大国。威德广被。名震天下。执持一盖。溥荫万方。以四摄法。摄诸众生。此则地中各各生清净因。依因发挥。取涅槃道也。</p><p style="line-height:1.5em">　　○钟云。地即二住治地之地。但彼方耕治。此则成良田矣。生清净因。如良田中。生出嘉禾也。</p><p style="line-height:1.5em">　　真根既成。十方众生。皆我本性。性圆成就。不失众生。名随顺等观一切众生回向。</p><p style="line-height:1.5em">　　此第七等观回向文似回向众生而实亦回向佛道也。前位平等善根。即真根也。真根既成。此根全修即性。而此性摄尽众生。故十方众生。皆我本性。然我根既成。众生齐成。故性圆成就。然菩萨虽见。自他圆成。不妨仍度苦恼众生。依旧广行二施。愿一切众生。皆得成就大功德藏。名随顺等观一切众生回向焉。前位乃顺自心与佛心平等。此位顺自心与生心平等。合前。则心佛众生三无差别之理彰矣。</p><p style="line-height:1.5em">　　即一切法。离一切相。惟即与离。二无所著。名真如相回向。</p><p style="line-height:1.5em">　　此下三位皆回向真如也。前之度生成佛。摄尽万法。即一切法也。离众生相。同本来佛。离一切相也。此菩萨惟即与离。二俱无著。不著即者。超乎有也。不著离者。超乎空也。双超空有。则中道矣。惟真如以无著为相。故名真如相回向焉。足见入理转深矣。</p><p style="line-height:1.5em">　　○贺云。前云远离诸离者。离之极也。此则离亦不著矣。七住云无著者。不著于有为也。此则无为亦不著矣。此下三位。与空不空如来藏相应。</p><p style="line-height:1.5em">　　真得所如。十方无碍。名无缚解脱回向。</p><p style="line-height:1.5em">　　此第九解脱回向也。前位离即双离。名真如相。若著真如相。则又为真如相缚矣。此菩萨并忘其如相。名真得所如。既真得所如。则处处皆如。更有何碍。十方法界。安往而不自在哉。以元无有缚。亦无有脱。故名无缚解脱回向焉。盖前位是理无碍。此位即理事事事二无碍也。</p><p style="line-height:1.5em">　　性德圆成。法界量灭。名法界无量回向。</p><p style="line-height:1.5em">　　此第十无量回向也。由前无著。获性德之全体。无碍。获性德之大用。体用备具。故性德圆成。体无不遍。用无不周。是以一尘一毛。皆等法界。无复限量。量灭。即无量也。盖前虽如是。犹在法界量里。尚未尽销其限量。今则根根尘尘。周遍法界。则限量情忘。不堕诸数。故名法界无量回向焉。准以三德。无著即般若。无碍即解脱。而无量即法身矣。合十向而言之。一悲不碍智也。二智不坏悲也。三本妙合觉也。四因果同地也。五依正互融也。六性修双即也。七自他同根也。八即离双超也。九真俗自在也。十体用圆极也。所以华严说位至此。动地雨华。诸天歌赞。於乎。盛矣。</p><p style="line-height:1.5em">　　○十回向竟。</p><p style="line-height:1.5em">　　○此下明四加行。若据别教。前三名资粮位。资谓资具。粮谓粮食。谓所积既多。所适必远。如适千里者。必三月聚粮。故假十住以成其内德。十行以成其利他德。十回向以成其自他互融之德。万德既备。可入圣域。然而犹有微碍于此。故复立加行位。自非世尊洞悉奥密。孰能辨之。故唯识论云。现前立少物。谓是唯识性。以有所得故。非真住唯识。言少物者。即微碍也。此中则借别名圆。名虽同。而实不同。以别教之初地。仅与此之初住齐。盖圆教初住。即断一品无明。从二住至十住。各断一品无明。与别教十地齐。次从初行断一品无明。与等觉齐。次入二行。与妙觉齐。从三行以去。别教之人。尚不知其名字。何况伏断。以别教但破十一品无明故也。是知圆凡已超别圣。况四种妙圆加行乎。然唯识四种加行位。各有能发定。所发观。及所观法。今详此经。都无此意。但以心佛二字。对辨成四位而已。故不同也。</p><p style="line-height:1.5em">　　○问。此经佛判六十圣位。何同唯识复分凡圣耶。答。与夺同别。二俱无碍。若约圆初顿悟本佛。故与其同是圣位。若甄别浅深。则信解之视真修。不妨有凡圣之别。但此圆凡。已超别圣远矣。</p><p style="line-height:1.5em">　　阿难。是善男子。尽是清净四十一心。次成四种妙圆加行。</p><p style="line-height:1.5em">　　此明加行为入地之胜进也。阿难。是修圆通善男子。从干慧一。以至信住行向各十。既尽是清净四十一心矣。然十信似修。而实但满其信心。三贤似修。而实但极其解心。皆非真修也。今信满解极。将入真修。故次第而成四种妙圆加行焉。不徒曰加行。而必曰妙圆者。以小乘通教。皆有四加。而非妙非圆。故持标妙圆。以显非寻常加行焉。</p><p style="line-height:1.5em">　　○前文云欲真已非真真如性。三渐次。是欲真之念初起。从真妙圆。重发真妙。是欲真之念再起。今四加行。是欲真之念三起。至初地。而欲真之粗念断。至八地而欲真之细念亦断。至妙觉。而欲真最细之念永断矣。</p><p style="line-height:1.5em">　　○华严以三贤为差别因。地上为平等因。通议依之。谓四加行乃是遣差别因相。极是。</p><p style="line-height:1.5em">　　即以佛觉。用为己心。若出未出。犹如钻火欲然其木。名为暖地。</p><p style="line-height:1.5em">　　前云觉齐佛觉。但是发愿希求。犹有觉在。未能浑佛觉而为己心。至是将趋圣果。即用佛觉。为己因心。复加功行。以求正证。然佛见未忘。欲浑而未能即浑。故若出未出。喻如钻火。欲然木而犹未然。但有暖相而已。故名暖地。</p><p style="line-height:1.5em">　　○此位佛即是心也。龙牙云。学道如钻火。逢烟且莫休。直待金星现。归家始到头。即此谓与。</p><p style="line-height:1.5em">　　又以己心。成佛所履。若依非依。如登高山身入虚空。下有微碍。名为顶地。</p><p style="line-height:1.5em">　　前云地如佛地。亦是发愿希求。未能即己。心而成佛所履。至是。始以己心。成佛所履。然己见未忘。故若依而不可谓之依。喻如人登高山。身虽入于虚空。而脚根点地。尚有微碍。未能挟日月而游八表。故名顶地。</p><p style="line-height:1.5em">　　○此位心即是佛也。</p><p style="line-height:1.5em">　　心佛二同。善得中道。如忍事人非怀非出。名为忍地。</p><p style="line-height:1.5em">　　总前二位。即心即佛。则心佛二同矣。然曰用。曰成。犹存二相。非中道也。至此。则全心是佛。全佛是心。而不偏于二边。为善得中道。然谓之善得。而尚非真得。如忍事人。既能容忍。非如常人之怀恨。然尚存忍受。亦非如至人之顿忘。其于所忍之事。将忘未忘。比于忍地菩萨。将证未证。故名忍地。</p><p style="line-height:1.5em">　　○此位即心即佛也。</p><p style="line-height:1.5em">　　数量销灭。迷觉中道。二无所目。名世第一地。</p><p style="line-height:1.5em">　　前云善得中道。虽心佛不分。而有心有佛。因果位别。皆是数量。至此。则心佛两融。而数量始销。如迷中道者。即是未觉位中之因心。觉中道者。即是大觉位中之果智。数量既销。则下不见自心。上不见佛智。而迷觉中道。二无所目。盖有迷有觉。世人尚可指目。不名超出。今数量销。迷觉尽。中道忘。高出乎世人之上。故名世第一地。所谓只有天在上。更无山与齐矣。若进而登地。方名出世超乎妙觉。又名出世第一也。</p><p style="line-height:1.5em">　　○此位非心非佛也。南泉云。莫认心认佛。设认得是境。古人唤作所知愚。马大师云。不是心。不是佛。不是物。皆谓此也。</p><p style="line-height:1.5em">　　○唯识四加。则空有二相未除。此则心佛二相未尽。故曰借别名圆也。</p><p style="line-height:1.5em">　　○贺云。世间如尘。出世间如虚空。有迷有觉。粗尘也。中道。微尘也。二无所目。邻虚尘也。过此位。便出世间。如析邻虚。便是虚空矣。</p><p style="line-height:1.5em">　　○此下明十地也。地有二义。一者成实。盖地以坚实为体故也。二者发生。盖地以发生为因故也。良以非住不能成德。非积德不能自利。非自利不能利他。故众德既成。神通已就。大愿已满之后。复立四种妙圆加行。以淘汰情量。必使心佛两忘。纤毫不立。中道不存。然后登地。谓蕴积前法。至于成实。一切佛法。依此发生也。据前文以果地觉为因地心。则自发心住以至等觉。皆属因地。究竟妙觉。方为果地矣。问。既圆教初住以至等觉。皆是分断无明。分证真理。何故至此。复用四种加行。而后入地耶。答。若以顿悟言。则因该果海。果彻因源。初发心时。便成正觉。何分阶级。若以修证言。十地既称真修。显地前皆是似修。佛位既是真证。显十地亦是似证。是则初心究竟。理虽顿同。而历位浅深。序而不乱。圆融行布。两不相碍矣。又按圣位。本文二住。即名治地。而以前妙心。履以成地。又回向第四云。精真发明。地如佛地。至四加行。位位真地。此皆因地也。盖地亦训阶。良以十地方是真因。而地前说地。乃此真因之阶地也。今此十地。应亦果地摄矣。然佛地方是真果。则此十地。乃进证真果之阶地也。</p><p style="line-height:1.5em">　　阿难。是善男子。于大菩提。善得通达。觉通如来。尽佛境界。名欢喜地。</p><p style="line-height:1.5em">　　阿难。是善男子。由前四种妙圆加行。则心佛两忘。中道不立。方得超出世间。入佛真境。于无上菩提。三有众生。出世二乘。以所知心。不能测度者。不惟通达。而且善得通达之。盖实证亲见。而非同文字比知矣。何谓通达。即自心本觉。与佛心妙觉圆融无二。而觉通如来。由一佛。以至百千万亿恒河沙佛。尽其境界。皆此觉所通焉。于是大喜遍身名欢喜地。以念诸佛。故欢喜。念诸佛法。故欢喜。乃至入一切菩萨平等性。故欢喜也。</p><p style="line-height:1.5em">　　异性入同。同性亦灭。名离垢地。</p><p style="line-height:1.5em">　　此明第二地也。由前觉通如来。则是断九界异性(十法界除了佛界自菩萨以下尚有九界也)而入平等佛性。名异性入同。若但证此平等佛性。而尚未能忘。则佛境当情。亦是清净觉心中。一点微垢。故将此同性。亦复灭除。方得离垢清净。盖异性是浊边垢。同性是净边垢。故须双离。而后名为离垢地也。良以四加中。非心非佛。数量销灭。方是异性入同。此复将此同性亦灭。进证离垢。亦见增胜。而成二地圣位矣。</p><p style="line-height:1.5em">　　○按华严金光。皆表离诸破戒之垢。旨似颇异。不必强同也。</p><p style="line-height:1.5em">　　○钟云。唯识此地。证最胜真如。断邪行障。至此。戒圆满矣。金刚心。然后定圆满。妙觉位。然后慧圆满。</p><p style="line-height:1.5em">　　净极明生。名发光地。</p><p style="line-height:1.5em">　　此明第三地也。前位方以离垢。未至离离。今复将离垢之离。亦复远离。是为净极。净至于极。则真觉显露。是为明生。譬如古镜。离垢之后。更加拂拭。则愈见光明自然之理也。今生佛异同。情垢细障。既净无余。则本有照用。自显泄而不容遏秘。所谓净极光通达也。由此明生。故名发光地焉。此即内莹发光也。</p><p style="line-height:1.5em">　　明极觉满。名焰慧地。</p><p style="line-height:1.5em">　　此明第四地也。前位明生。如火始然。未至明满。今则如火炽然。成大猛聚。微细惑障。皆所烁绝。以称性而觉。故曰觉满。而名焰慧地焉。不曰慧。而曰焰慧者。表如焰之慧。有烁绝之胜用也。此所谓明极即如来也。</p><p style="line-height:1.5em">　　○钟云。前暖地。譬如钻火。欲然其木。至三地则火出。此地则木然矣。</p><p style="line-height:1.5em">　　一切同异。所不能至。名难胜地。</p><p style="line-height:1.5em">　　此明第五地也。夫地前智名异。地上智名同。若有异可及。则凡情可胜。有同可及。则圣解可胜。今由净而明。由明而满。则凡情圣解。皆已烁绝。一切异同。远离之久。杳不相及。故不能至。至且不能孰能胜哉。名难胜地。</p><p style="line-height:1.5em">　　○贺云。二地同异双离。止约众生与佛菩萨三平等性。此则总该一切法也。约体。如空有。约相。如垢净。约谛。如真俗。约道。如中边。约位。如权实。约教。如世间。但是一切同异缘影悉皆烁绝。迥不相干。所谓生灭既灭也。向后寂灭现前。总从此始。谁能胜之。</p><p style="line-height:1.5em">　　无为真如。性净明露。名现前地。</p><p style="line-height:1.5em">　　此明第六地也。夫自地前加功用行。由贤希圣。乃至入地。销异灭同。明生觉满。由是迥超同异。而有为功用。最胜最极。无能胜者。至于极尽有为。则无为真如。性方显现。故以现前名地焉。</p><p style="line-height:1.5em">　　○圆顿人。发心即顿悟真如妙性。然五住未破。心垢未除。其于真如。尚属比知。岂即亲证。今由似修而历真修。极尽有为功用。将至无功用行。故于斯地。无为真如。方始显现。然而真如全体大用。尚在第八九地。此地方到无为。始显真如而已。</p><p style="line-height:1.5em">　　○贺云。此位正是寂灭现前。</p><p style="line-height:1.5em">　　尽真如际。名远行地。</p><p style="line-height:1.5em">　　此明第七地也。前位真如方得显现。尚未全彰。况能行尽此则尽其边际。寻常望之而不见其涯。穷之而不测其量者。今则遍界遍空。无不呈露。不但现前而已。夫真如现前。分证则局。尽际乃远迥超极造。故以远行名地焉。盖尽际之际。乃无际之际。理既无际。行岂近乎。</p><p style="line-height:1.5em">　　○前云五阴六入等。皆如来藏妙真如性。乃至七大。一一周遍法界。此真如本际也。唯此菩萨。能尽其量。前地尽佛境界。是通达之尽。此尽真如际。是具足之尽也。</p><p style="line-height:1.5em">　　一真如心。名不动地。</p><p style="line-height:1.5em">　　此明第八地也。前位既尽其际。此位全得其体。己心佛心。二俱圆泯。惟一真如本心。即一真如法界。根身器界。一尘一毛。皆是真如本体。自违现业中。所获无生法忍。至此方得亲证。所谓彻法底源。无动无坏。故名不动地焉。动即变也。如理精真。一无变异也。</p><p style="line-height:1.5em">　　○此与前位之分。在有功用。无功用异耳。</p><p style="line-height:1.5em">　　发真如用。名善慧地。</p><p style="line-height:1.5em">　　此明第九地也。前位已得真如全体。此位乃发真如大用。前位。一尘一毛。皆同真如。周遍法界。此则一一互摄互入。即遍即包。自干慧以来。至此方名善慧。以初证得法界无障碍智也。</p><p style="line-height:1.5em">　　○华严名此菩萨。具四无碍智。作大法师。演说无量阿僧祇句义。故名发真如用。余谓说法固亦可以说为发用。然亦是大用中一用耳。大用不遗说法。而说法岂尽大用耶。问。七行之尘界互现。五向之依正互涉。与斯何异。答。七行方有是行。五向方有是愿。未至亲证。故不同也。</p><p style="line-height:1.5em">　　阿难。是诸菩萨。从此已往。修习毕功。功德圆满。亦目此地。名修习位。</p><p style="line-height:1.5em">　　此通结前位也。诸之一字。似通指上。位然佛于四加前。总结过四十一心。显彼是修位前诸方便心矣。此之诸字。但宜从四加。以至九地也。阿难。是四加九地菩萨。从此位以往之前。自四加至六地。修习毕功。自七地至九地。功德圆满。然总而目之。自此地以前。通名修习位焉。自此而后。则修意少。而证意多矣。</p><p style="line-height:1.5em">　　慈阴妙云。覆涅槃海。名法云地。</p><p style="line-height:1.5em">　　此明第十地也。夫慈心如阴。妙智如云。是菩萨之因德也。涅槃海。是如来之果德也。菩萨至此。悲如阴而无不庇润。智如云而无不充满。悲智双圆。切邻佛果。故直覆涅槃大海。而名法云地焉。法即双含悲智也。云则该摄夫阴也。盖前位非无智无悲。至此而称合涅槃。无少歉阙。斯为胜耳。然不曰称合佛德。而曰称合涅槃者。恐其滥于等觉也。</p><p style="line-height:1.5em">　　○十地竟。</p><p style="line-height:1.5em">　　○按华严四八九十地位。皆同斯经住位。吴兴据此。遽抑华严为别。岂斯经超越华严耶。何十住同彼之十地也。答。华严重行布。此经重圆融。圆旨一摄一切。则初住即应摄初行。初向。初地如是乃至十住即应摄十行。十向。十地。若此。则应十十各同。何止住地四位之同耶。</p><p style="line-height:1.5em">　　○贺云。通前诸位。第一渐次。为净秽关。第三渐次。为真妄关。七信。为生佛关。初住为迷觉关。十行初回向。乃有为无为关。入地。为世出世关。</p><p style="line-height:1.5em">　　如来逆流。如是菩萨。顺行而至。觉际入交。名为等觉。</p><p style="line-height:1.5em">　　此明等觉位也。夫由干慧以至十地。皆菩萨所用以趋果海也。若如来者。已先证入妙觉果海。无复进取。但不舍众生。倒驾慈航。逆流而出。而此菩萨。进取未竟。方趣果海。顺流而入。于是始觉与妙觉两际之处。分剂正齐。故曰入交。初之干慧。未与如来法流水接。此之入交。正与如来法流水接矣。譬如入海采宝者。前商已得诸宝。逆流而出。到于海门。后商方以进取。顺流而入。亦到海门。二船恰齐。但前商船头向外。而后商船头向内耳。以其觉际入交。名为等觉。谓始觉等于妙觉也。至此。则与佛无间。真所谓空觉极圆。空所空灭者与。</p><p style="line-height:1.5em">　　○璎珞经云。等觉照寂。妙觉寂照。此二位所由分也。愚按寂照。即诚明也。照寂。即明诚也。自诚明谓之性。自明诚谓之教。全同此意。但设教有世出世之殊耳。</p><p style="line-height:1.5em">　　阿难。从干慧心。至等觉已。是觉始获金刚心中。初干慧地。</p><p style="line-height:1.5em">　　此结显得慧仍别开一位也。诸家于此或但合入等觉。若但取五十五位。则合之为是。若取单复十二。及六十圣位。则开之乃宜也。阿难。从前初干慧心。历五十四位。至等觉已。是虽等觉位也。仔细详之。乃始获金刚心中初干慧地而已。前之干慧。已用金刚心。断异相无明。已得一分光明显露。如初生月。至此。亦用金刚后心。断生相无明。始得光明圆满。如望夜月。然前之干慧。以未与如来法流水接。此之干慧。以未与如来妙庄严海接。故俱名干慧也。</p><p style="line-height:1.5em">　　○以易卦喻之。初干慧。如复卦一阳初复也。十住。如临卦。十行如泰卦。十回向如大壮卦。十地如夬卦。至等觉后之干慧。如乾卦。至此。则阴尽而阳体全矣。</p><p style="line-height:1.5em">　　○通议云。始终干慧二地。从古解者不一。学者难凭。但未观佛法源头耳。以九界众生。因三种流。召五住烦恼。感二种生死。五住者。欲爱住地。色爱住地。无色爱住地。见一切住地。无明住地。三种流者。欲流。有流。无明流。前四烦恼。为欲流有流。感分段生死。此在初信已断。无明住地。名无明流。感变易生死。至佛果乃断。以此证之。则前干慧地。乃用金刚心。先断欲有二流。出分段生死。故曰欲爱干枯。根境不偶。现前残质。不复续生。如澄浊水。沙土自沉。清水现前。名为初伏客尘烦恼。其无明流。从入信以来。即志断之。但无明深厚。故历五十四位。直至等觉后心。生相无明才干。故曰是觉始获金刚心中初干慧地。五住究尽。二死永亡。乃入妙觉。出变易生死。所谓去泥纯水。名为永断根本无明。此明文的证也。然虽位有始终。而观无先后。以行力深浅为次耳。</p><p style="line-height:1.5em">　　○钟云。通议云。初干慧地。所谓清水现前。名为初伏客尘烦恼。此干慧地。所谓去泥纯水。名为永断根本无明。甚得经旨。旧注此处添出未与如来妙庄严海接。公抗觉际入交之语矣。</p><p style="line-height:1.5em">　　如是重重。单复十二。方尽妙觉。成无上道。</p><p style="line-height:1.5em">　　此明如来极果也。如是等位。一干。二信。三住。四行。五向。六暖。七顶。八忍。九世。十地。十一等。十二金。重重相因。其中干暖顶忍世等金。皆一名一位。为单也。信住行向地。皆一名多位。为复也。单七位。复五位。总单复共十二位。皆名为因。皆以趣果。至此。则因圆果满。方收成功。一刹那间。证入妙觉。而成无上正真之道矣。所谓妙觉者。其体不越三如来藏。其用不越四义四相。但圆顿初心。虽与如来同一觉道。而本始未一。能所未忘。未能尽妙。乃至等觉。亦但能齐。而尚未能一。今则十玄德相。十玄业用。一时具足。而穷玄极妙。不可思议矣。谓之无上者。等觉以前。皆以前位为下。后位为上。则知因中诸位。莫不有上。斯位则证极而无复加上也。又前世第一地。是世间无上。此则出世间无上也。因该果海。果彻因源。斯为至极矣乎。</p><p style="line-height:1.5em">　　○必曰单复十二者。由前十二类生。穷十二变。为一旋复。故修因证果。亦有单复十二也。</p><p style="line-height:1.5em">　　○钟云。干慧之单。次以信住行向之复。后又次以四加行之单。此单后。又次以十地之复。此复后。又次以等觉之单。乃至妙觉。单复相间。故曰重重。</p><p style="line-height:1.5em">　　是种种地。皆以金刚。观察如幻十种深喻。奢摩他中。用诸如来毗婆舍那。清净修证。渐次深入。</p><p style="line-height:1.5em">　　此总明诸位功夫也。从上因地果地。是种种地。皆用金刚宝觉断惑之利器。观察如幻十种深喻。所谓观一切业如幻。一切法如焰。一切身如水中月。妙色如空。妙音如响。诸佛国土如干城。佛事如梦。佛身如影。报身如像。法身如化。不但有为法皆空。即无为亦如梦幻。故曰深喻也。既观此十种深喻。即于奢摩他自性本定之中。用诸如来毗婆舍那。清净修证。奢摩他。乃微密观照也。毗婆舍那。即如幻三摩钵提也。此金刚宝觉。即是二者。更非他物。用此观察。故能从性起修。从修得证。渐次深入。而圆成妙禅那矣。汝问得成菩提妙奢摩他三摩禅那。其工夫次第。大略如此。</p><p style="line-height:1.5em">　　○贺云。上文只是陈列位次。若不开示下手工夫。如数他宝。身无半文。故此段直指通修法门。见得彻前彻后。只用金刚如幻三昧。观察深入而已。观察根尘如幻便入干慧。观察干慧如幻。便入十信。乃至观察等觉如幻。便入妙觉。故曰渐次深入也。</p><p style="line-height:1.5em">　　○又云。此段最是吃紧指示处。下自凡夫。上至等觉。皆可通修。故观音自陈圆通。首曰如幻金刚三昧。文殊选择圆通。亦曰宣说金刚王。如幻不思议。佛母真三昧。世尊于五十五位之后。复将此段作一总结。正如绣出鸳鸯。复度金针。真一片婆心也。</p><p style="line-height:1.5em">　　阿难。如是皆以三增进故。善能成就五十五位真菩提路。作是观者。名为正观。若他观者。名为邪观。</p><p style="line-height:1.5em">　　此归重初心欲人下学而上达也。阿难。我言真因妙果。历历如是。汝得无薄三渐次为粗浅而不足循乎。不知如是种种。又皆本于三种增进修行渐次。用此三增进。故能善成由信以至等觉。五十五位真正菩提之路。不取两干慧者。路而非真也。不取妙觉者。家而非路矣。然则增进渐次之功。盖可少乎哉。吾愿汝之作是观也。盖作是观者。名为正观。而直趣菩提矣。若他观者。名为邪观。而去菩提远矣。是知圆教之外。三乘所修。皆属邪观。岂必叛道而后谓之邪哉。</p><p style="line-height:1.5em">　　○贺云。五十五位。始干慧。终十地也。近交光法师作正脉。尚沿孤山之讹。将三渐次强配十信。而以十信为初住开出。无论擅更佛语。可笑之甚。且如此。则谓真菩提路。止四十五而已。安得五十五位耶。</p><p style="line-height:1.5em">　　○此一大科其于经题四实法中正属诸菩萨万行说妙禅那令知历位圆证已竟。</p><p style="line-height:1.5em">　　初科中证道分竟。</p><p style="line-height:1.5em">　　尔时。文殊师利法王子。在大众中。即从座起。顶礼佛足。而白佛言。当何名是经。我及众生。云何奉持。佛告文殊师利。是经名大佛顶悉怛多般怛罗无上宝印十方如来清净海眼。亦名救护亲因度脱阿难及此会中性比丘尼得菩提心入遍知海。亦名如来密因修证了义。亦名大方广妙莲华王十方佛母陀罗尼咒。亦名灌顶章句诸菩萨万行首楞严。汝当奉持。</p><p style="line-height:1.5em">　　此说经名也。正宗未终。而遽结经名者。由初示密因。次开修证。而卒乎极果。则经之正范毕矣。向后经文。虽尚属正宗。特助道而已。故不妨于此处结经也。初以阿难当机者。欲进多闻人于大定也。终以文殊请名者。表总持全经。非根本大智不可也。尔时文殊师利法王子(云云)白佛言。敢问如来当何以名是经乎。既得其名。而我及众生。云何奉持而不失乎。佛告文殊师利言。汝问经名。是经名为大佛顶。以无相可见故。诸佛所证最上顶法故。曰大白伞盖。覆被一切众生故。曰无上宝印。森罗及万相。一法之所印故。曰十方如来清净海眼。圆照法界。不遗一物故。此约理智立名也。亦名救护亲因。亲即阿难。因即登伽。以无畏光明。秘密神咒。能脱诸难。令彼得菩提因心。而入遍知果海故。此依功用立名也。亦名如来密因修证了义。是诸佛所修所证。正因正果。无不圆满故。此约人法立名也。亦名大方广。妙莲华王。以体相用三。清净本然。周遍法界。因果交彻。无不自在故。即此一名。华严法华。二题合见矣。又十方佛母陀罗尼咒。出生一切诸佛。总持一切诸法故。此约显密立名也。亦名灌顶章句。此经从灌顶部中流出故。诸菩萨万行首楞严。以修此定。于一心中。具足万行。究竟坚固故。此约教行立名也。当知此经。显密。理智。教行。人法。功用。无不包容。以具有如是种种功德。故有种种名目。诚无上甚深微妙法。百千万劫难遭遇者。汝当谨守奉持而勿之有斁矣。</p><p style="line-height:1.5em">　　说是语已。即时阿难及诸大众。得蒙如来开示密印般怛啰义。兼闻此经了义名目。顿悟禅那。修进圣位。(按经从初历谈。但言奢摩他及三摩提而未言禅那。直至此处。始一称之。而下连修进圣位足显谈圣位处。是说禅那耳)增上妙理。心虑虚凝。断除三界修心六品微细烦恼。</p><p style="line-height:1.5em">　　此叙当机获益也。世尊说是语已。即时阿难。及诸大众。得蒙如来开示秘密心印。莫非无外之心。清净之体。普覆之用。是大白伞三字。可以收尽全经。故曰般怛罗义。兼闻此经五种名目。皆诠理直指之了义。而非不了义。是则如来真切为人之指。举密称显见。皆无余蕴矣。于是顿悟禅那修进圣位。一阶一级。渐渐增上。极于妙觉而止。此时心虚虑凝。全经朗彻。毫无疑惑。而于小乘分三界九地。地各九品。以修心者。已断除欲界前六品微细烦恼。而得证二果焉。若断欲界后三品。即证三果。断上二界各九品。即证四果。乃阿难备闻全经。但进二果者。亦见多闻之劣。不如进修无漏之胜也。</p><p style="line-height:1.5em">　　○三界九地者。欲界共一地。色界四禅分四地。无色界四空分四地。地各九品。共九九八十一品思惑也。</p><p style="line-height:1.5em">　　初科中结经分竟。</p><p style="line-height:1.5em">　　第一大科无始菩提涅槃根本竟。</p><p style="line-height:1.5em">　　○此下明第二大科无始生死根本也。自初卷至此。虽真妄互明。其正意皆是发明无始菩提涅槃元清净体。不生灭性。为本修因。而证不生不灭之果。此下则广明生灭为因。而感生灭之果也。由初卷云。一切众生。从无始来。种种颠倒。业果自然。如恶叉聚。故有别明诸趣一科。又云诸修行人不能得成无上菩提。乃至别成声闻缘觉。及成外道。诸天魔王。又魔眷属。故有详辨魔境一科。此皆因地不真。果招纾曲。是初修心人最紧极要。故详明之。令人披沙拣金。不误认瓴甋为璠玙也。</p><p style="line-height:1.5em">　　○此后诸文仍是正宗。</p><p style="line-height:1.5em">　　即从座起。顶礼佛足。合掌恭敬。而白佛言。大威德世尊。慈音无遮。善开众生微细沉惑。令我今日身心快然得大饶益。世尊。若此妙明真净妙心。本来遍圆。如是乃至。大地草木。蠕动含灵。本元真如。即是如来成佛真体。佛体真实。云何复有地狱饿鬼畜生修罗人天等道。世尊。此道为复本来自有。为是众生妄习生起。</p><p style="line-height:1.5em">　　此问七趣生起之因也。正文止有六趣。以等字该仙。故曰七趣也。时阿难即从座起。顶礼佛足。合掌恭敬。而白佛言。大威德世尊。能折能摄。教诲不倦。善能开此众生五十五位所断微细沉惑。我虽不能顿断。一超直入。然闻此慈音。令我快然。亦得断除六品思惑。而得大饶益焉。然我犹有请者。世尊。若此妙明真净妙心。本来周遍圆满。至一切处。则一切无情有情。咸与如来同一清净宝觉。乃至大地草木之无情。蠕动含灵之有情。其本如性具之理。应即是如来修成之实体矣。既佛体真实。真不杂妄。云何复有地狱饿鬼畜生修罗人天及仙。异类杂形。各各差别耶。世尊。夫此种种各道。复从何出。为即清净体中本来自有耶。抑亦众生无始妄想习气之所发起耶。</p><p style="line-height:1.5em">　　○此问亦类清净本然云何忽生山河大地之义也。</p><p style="line-height:1.5em">　　世尊。如宝莲香比丘尼。持菩萨戒。私行淫欲。妄言行淫非杀非偷无有业报。发是语已。先于女根。生大猛火。后于节节。猛火烧然。堕无间狱。琉璃大王。善星比丘。琉璃为诛瞿昙族姓。善星妄说一切法空。生身陷入阿鼻地狱。此诸地狱。为有定处。为复自然。彼彼发业。各各私受。惟垂大慈。开发童蒙。令诸一切持戒众生闻决定义。欢喜顶戴。谨洁无犯。</p><p style="line-height:1.5em">　　此详问地狱也。七趣虽皆障碍。而地狱尤极苦处。更当谨戒。是以复详问之也。世尊。如宝莲香比丘尼。持戒行淫。既犯淫戒。谓淫非杀盗比。又复谤戒。才发是语。即受身火烧然之现报。堕无间狱之生报。又如琉璃大王。善星比丘。两人。一则挟宿嫌而诛释种。一则拨因果而说法空。以业力强胜。俱生身陷入阿鼻狱中。犯淫。犯杀。犯妄语。各堕地狱如此。此诸地狱。为复本来自有定处。而别业同报乎。为复自然因彼彼造业。故各各私受。而别业别报乎。惟愿垂大慈悲。开发我幼童蒙昧之人。令诸持戒众生。修人天二乘者。闻决定不爽之义。咸欢喜顶戴。而谨洁无犯也。</p><p style="line-height:1.5em">　　佛告阿难。快哉此问。令诸众生不入邪见。汝今谛听。当为汝说。阿难。一切众生。实本真净。因彼妄见(即惑也)有妄习生。(即业也)因此分开内分外分。</p><p style="line-height:1.5em">　　此总明内外二分为七趣之因也。佛告阿难。汝今所问。极惬我怀。快哉此一问也。盖犯淫无报。法空无果。皆显然邪见。即琉璃为嗔心所蔽。不复知有恶报。亦隐有邪见主宰于中。令因此问。今诸众生。惧报持戒。不堕邪见。问岂不快也。汝今谛听。我当为汝说矣。阿难。一切众生。实是本来真净。无诸妄染。由迷此真净心。遂起妄见。因有妄见。复生妄习。由惑业为因。遂分内外二分。内分者。情也。由情动于中。从躯壳起念也。外分者。想也。由想缘于外。从胜境起念也。虽情想不同。胜劣有异。总之皆属一虚妄耳。</p><p style="line-height:1.5em">　　阿难。内分即是众生分内。因诸爱染。发起妄情。(爱有总别二意。总谓诸情皆属于爱爱即情也。别如世说喜怒与乐爱恶欲为七情。爱居其一而已。七情中怒与恶似哀爱反。而实由人之损我所爱。方怒方恶。则亦爱之本而已)情积不休。能生爱水是故众生心忆珍羞。口中水出。心忆前人。或怜或恨。目中泪盈。贪求财宝。心发爱涎。举体光润(曾闻有人忽拾大银一锭。举身流汗是也)心著行淫。男女二根。自然流液。阿难。诸爱虽别。流结是同。润湿不升。自然从坠。此名内分。</p><p style="line-height:1.5em">　　此别释内分也。阿难。何谓内分。内分者。分内也。以情爱是众生分内所有。故曰内也。由最初对境起著为爱染。因诸爱染。耽恋不舍为妄情。情积不休。惯习深厚。潜滋渍浸。能生爱水。遂无往无不流矣。举事验之。是故众生忆珍羞而水出。想前人而泪盈。贪财宝而体润。著行淫而流液。皆爱染之所致也。阿难。所爱之物。虽各各不同。然皆令固结不解。则爱心无异。以情爱属水。故流下而凝结。润湿不升。自然下坠。而为三涂之因。所以立名内分也。</p><p style="line-height:1.5em">　　阿难。外分即是众生分外。因诸渴仰。发明虚想。想积不休。能生胜气。是故众生。心持禁戒。举身轻清。(渐离业累故轻清也)心持咒印。顾盻雄毅。(高举无畏之状也)心欲生天。梦想飞举。心存佛国。圣境冥现。事善知识。自轻身命。(视如鸿毛无复重累。故亦属于超脱也)阿难。诸想虽别。轻举是同。飞动不沉。自然超越。此名外分。</p><p style="line-height:1.5em">　　此别释外分也。阿难。何谓外分。外分者。分外也。以胜气非众生分内所有。故曰外也。初闻圣境。发心希望。如渴之仰水。想极神驰。意常超越。如天外真人之想。想久观成。益增而为胜气。遂无往而不达矣。举事验之。是故众生。持禁戒而举身轻清。持咒印而顾盻雄毅。欲生天而梦想飞举。存佛国而圣境冥现。事知识而自轻身命。皆胜气之所召也。阿难。所想之境。虽各各不同。然皆令轻举不沉。则胜气无异。以胜气属火。故轻举而上升。超越不坠。而为上界之因。所以立名外分也。</p><p style="line-height:1.5em">　　阿难。一切世间生死相续。生从顺习。死从变流。临命终时。未舍暖触。一生善恶。俱时顿现(此二句当在后)死逆生顺。二习相交(此二句当在前)。</p><p style="line-height:1.5em">　　上明情想为七趣因此下明情想所招果也。阿难。一切世间众生。从无始来。生死相续。莫不贪生。是生则顺其习也。莫不恶死。是死则变其所顺之流。所谓游魂为变也。当其临命终时。尚未舍其暖触。现阴之末。中后二阴之初。此时死之逆。与生之顺。二习相为交际。盖生交于死矣。于斯时也。一生所作善恶之业。俱时顿现。随其情想轻重而感变焉。</p><p style="line-height:1.5em">　　○一说死逆生顺。二习相交者。言作恶人。生顺而死必逆。作善人。生逆而死必顺。如作恶人。生时爱女色之乐。任情纵意。及其死也。纵有金车玉女现前。皆拂其意。若作善人。生时逆女色之乐。及其死也。则金童玉女以迎之。皆顺其意。故善恶二习。逆顺相交也。故知心作天堂。心作地狱矣。</p><p style="line-height:1.5em">　　纯想即飞。必生天上。若飞心中。兼福兼慧及与净愿。自然心开。见十方佛。一切净土。随愿往生。情少想多。轻举非远。即为飞仙。大力鬼王。飞行夜叉。地行罗刹。游于四天。所去无碍。其中若有善愿善心。护持我法。或护禁戒。随持戒人。或护神咒。随持咒者。或护禅定。保绥法忍。是等亲住如来座下。</p><p style="line-height:1.5em">　　此明想多情少者生逆而死顺也。试以情想轻重之分言之。彼纯想者。心注于飞。其死也。必生天上。卜居于天。而非暂游于天也。盖三界诸天。皆想心所感。其间有兼修六度。有福有慧。或心想佛国而有净愿者。则生天时。自然心开。见十方佛。一切净土。皆得随愿往生焉。如想念西方而生西方之类。是也。是又愈于生天矣。次则情少想多者。则轻举而非远。竖不越四天。横不出轮围也。等而分之。一情九想。即为飞仙。二情八想。为大力鬼王。三情七想。为飞行夜叉。四情六想。为地行罗刹。是等皆游于四天。所往无碍。然暂到而已。不同生者得常居住也。其中若有发善愿。存善心。誓愿护持我法。或护戒而随持戒人。或护咒而随持咒者。或护禅定而保绥无生法忍。是等则亲住如来座下。如八部之类是也。是又愈于游四天矣。</p><p style="line-height:1.5em">　　○飞仙。如此土许旌阳之类。大力鬼王而护持禁戒。如此土关壮候之类。夫往生净土。诸佛所赞。而此以属之纯想。尚未离乎七趣者何也。盖此经所重。惟在耳根圆通。而余皆简斥。故不取往生也。</p><p style="line-height:1.5em">　　情想均等。不飞不坠。生于人间。想明斯聪。情幽斯钝。</p><p style="line-height:1.5em">　　若乃五情五想。是情想均等者。斯则上不在天而不飞。下不在地而不坠。参于天地。而生人间矣。由其五想也。想属于明。故半聪焉。由其五情也。情属于幽。故半钝焉。然则上智下愚。最初皆是情想均等。聪钝皆具。由彼想明益进。则聪者愈聪。遂成上智。若情幽日进。则钝者愈钝。遂成下愚。故知人所具者。皆半明半暗。若暗者习明。则反暗为明。明者习暗。则反明为暗。此聪钝智愚之所由分也。</p><p style="line-height:1.5em">　　○可破此方性善诸说之纷纷矣。</p><p style="line-height:1.5em">　　情多想少。流入横生。重为毛群。轻为羽族。七情三想。沉下水轮。生于火际。受气猛火。身为饿鬼。常被焚烧。水能害己。无食无饮。经百千劫。九情一想。下洞火轮。身入风火二交过地。轻生有间。重生无间。二种地狱。纯情即沉入阿鼻狱。若沉心中。有谤大乘。毁佛禁戒。诳妄说法。虚贪信施。滥膺恭敬。五逆十重。更生十方阿鼻地狱。循造恶业。虽则自招。众同分中。兼有元地。</p><p style="line-height:1.5em">　　此明情多想少者生顺而死逆也。自人道而下。又有情多想少者。如六情四想。则流入横生。重而在下者为毛群。轻而在上者。为羽族。皆横生也。七情三想。则沉下水轮。生于火际。受气猛火。而生为饿鬼。身常为火烧。或得水饮。亦化为火。故水能害己。无食无饮。经百千劫。方能脱焉。若八情二想。生有间狱。九情一想。生无间狱。是二种地狱。虽分轻重。皆下透火轮。入风火二交之地。苦不可言矣。然犹未极也。若纯情无想。则坠入阿鼻大无间狱矣。然劫坏犹有出期也。若沉心中。兼谤大乘教法。如此方傅奕之类。或毁佛禁戒。如宝莲香比丘尼之类。或诳妄说法。如善星比丘之类。乃至无功而虚贪信施。无德而滥膺恭敬。以及五逆十重。不通忏悔之罪。则此方虽坏。更入十方阿鼻。永无出期。可不畏哉。汝问此诸地狱。为有定处。为各私受乎。夫循其所造恶业。虽是自作自招。若论别造同受。则众同分中。本有元地。即所谓定处也。故知七趣皆以情想为因。若不著于情。则三涂空。不著于想。则天堂空。情想俱空。虽在人间。宛然净土。是则七趣有元地。而净土亦有元地也。故曰。此心能坏一切。能成一切。心作天。心作人。心作鬼神。畜生地狱。皆心所为。若了心外无法。即无一法当情。一切皆是解脱矣。所以阿鼻依正。常处极圣之自心。而诸佛法身。不离下凡之一念也。</p><p style="line-height:1.5em">　　○贺云。当知众生业力。实各变一地狱。但共在一处。有似同境耳。</p><p style="line-height:1.5em">　　○此下详示升坠因果也。上科示情想为升坠之因。自胜向劣。清浊虽殊。要之皆为系缚三界之羁锁。非解脱世间之法。故总属于惑。此科所言因果。自劣向胜。应即是业与苦也。诸天虽乐。而亦坏行二苦所摄。故不出三途也。</p><p style="line-height:1.5em">　　阿难。此等皆是彼诸众生自业所感。造十习因。受六交报。</p><p style="line-height:1.5em">　　此结上略说以起下详明而先明地狱趣也。言此等者。以二劣相接。语势就便。故蹑之以起也。阿难。如我所言此等地狱。非由天造。非出地设。亦非人与。乃是彼诸众生自造之业。所感召而生。自作自受。而分毫不爽耳。何谓自业。众生所造。有十习之因焉。一淫。二贪。三慢。四嗔。五诈。六诳。七冤。八见。九枉。十讼是也。何谓所感。众生所受。有六交之报焉。眼耳鼻舌身意。各交五根是也。</p><p style="line-height:1.5em">　　○按十习因。若以十恶收之。淫正身三之一也。嗔冤即杀也。诈诳即盗也。诳又摄妄言绮语两舌之三也。枉讼又摄两舌恶口之二也。贪嗔即意三之二。见则痴分所摄也。是则身三口四意三。无不周备矣。</p><p style="line-height:1.5em">　　○六交报者。六根交起恶报。如眼造业。余五为助。至受报时。亦遍及也。</p><p style="line-height:1.5em">　　云何十因。阿难。一者淫习交接。发于相磨。研磨不休。如是故有大猛火光。于中发动。如人以手自相磨触暖相现前。二习相然。故有铁床铜柱诸事。是故十方一切如来。色目行淫。同名欲火。菩萨见欲。如避火坑。</p><p style="line-height:1.5em">　　此详明十因而先明淫习因果也。恶业起于情惑。而淫为情惑之最。故前后皆首明之也。总征云。我谓众生造十习因。受六交报。云何谓之十因乎。阿难。第一淫习。试即日用所习之因以明之。夫淫习交接。染心会合。发于相摩。贪求触乐。研磨不休。自耗其精。则有大猛火光。于中发动。盖水竭火然。自然之理。于其生也。尚有消渴内热等疾。而死可知矣。设喻以验之。如人以手自相摩触。则暖相现前。则摩之发火可知也。试言死后所感之报。夫发于相摩。业习也。研磨不休。种习也。业习所以薰种。种习所以办果。由此二习交炽。故死后有铁床铜柱。种种焚烧之事。则知昔之锦衾角枕。即今日铁床之基。昔之相交搂抱。即今日铜柱之媒。因果相符。不爽毫发。果若道念同乎情念。则淫心化为智火。如乌刍瑟摩者。何铁床铜柱之有哉。淫习之感果如此。是故十方如来。名色名目此行淫之事。同名欲火。言不染则已。染则必至焦头烂额也。菩萨见此淫欲。如避火坑。言不堕则已。堕则必至丧身失命也。毒哉火也。是如来之所诃。菩萨之所避。人当敬畏佛戒。而勉学菩萨。世世生生。勿自投于火坑矣。</p><p style="line-height:1.5em">　　○钟云。二习。温陵以能所释之极是。盖上云交接。云相摩。此云相然。皆能所之境也。</p><p style="line-height:1.5em">　　二者贪习交计。发于相吸。吸揽不止。如是故有积寒坚冰。于中冻冽。如人以口吸缩风气。有冷触生。二习相陵。故有吒吒波波罗罗青赤白莲寒冰等事。是故十方一切如来。色目多求。同名贪水。菩萨见贪。如避瘴海。</p><p style="line-height:1.5em">　　此详明贪习因果也。二者贪习。交相算计。如握牙筹。钻李核。简发而栉。数米而炊之类。发于相吸。揽取为己有。贪吸属水。吸揽不已。结水成冰。如是故有积寒坚冰冻冽之境。于生前已具此理矣。取喻明之。如人以口。吸缩风气。则有冷触生焉。亦自然之理也。由此二习相陵。业习起贪。主于侵取。种习起苦。竟以夺欲。故死后有吒吒波波罗罗忍寒之声。青赤白莲寒冰之色。如是等事。若使努力向前。打开自己宝藏。则取之无尽。用之不竭。何用交计哉。贪习之感果如此。是故十方如来。色目多求。同名贪水。谓多求之人。愈得愈为不足。必溺死而后已也。菩萨见贪。如避瘴海。海已可避。何况更有瘴疠之气。不尤可惊避乎。贪利如此。而余贪可知矣。</p><p style="line-height:1.5em">　　三者慢习交陵。发于相恃。驰流不息。如是故有腾逸奔波积波为水。如人口舌自相绵味因而水发。二习相鼓。故有血河灰河热沙毒海融铜灌吞诸事。是故十方一切如来。色目我慢。名饮痴水。菩萨见慢。如避巨溺。</p><p style="line-height:1.5em">　　此详明慢习因果也。三者慢习。交相欺陵。发于有所倚恃。如倚财倚势。及倚文学才艺之类。既有所恃。故陵人傲物。不肯相下。殊不知是法平等。无有高下。一慢生。而趾高气扬。心亦荡矣。于是若后波之陵前波。而驰流不息。故其生前已感腾逸奔波。积波为水之境。所谓平地波涛也。如人以舌根绞其上腭。则口水津津流出。亦同此好上人者。感水报之理耳。由此二习相鼓。如风之鼓物上腾不已。故死后有血河灰河。热沙毒海融铜灌吞之事。皆水类也。慢习之感果如此。是故十方如来。色目我慢。名饮痴水。西土有水。饮之则痴。若此方之贪泉也。菩萨见自心之慢。如避巨溺。溺者以水兼泥。易陷难拔之处。巨溺益可畏矣。</p><p style="line-height:1.5em">　　○合论云。滔天之浸。出于涓滴。岑楼之木。发于毫末。其始于甚微。而终于不可御。故圣人于所习多慎之。习气之难除。虽亲奉世尊如阿难者。尚有淫习。于说法会。常谛视女人。如毕陵迦婆蹉有慢习。呼恒河神女为小婢。是皆果位圣人。其折伏淫慢。尚有余习。况众生乎。故所习不可不慎也。</p><p style="line-height:1.5em">　　四者嗔习交冲。发于相忤。忤结不息。心热发火。铸气为金。如是故有刀山铁捆剑树剑轮斧针枪锯。如人衔冤杀气飞动。二习相击。故有宫割斩斫剉刺槌击诸事。是故十方一切如来。色目嗔恚。名利刀剑。菩萨见嗔。如避诛戮。</p><p style="line-height:1.5em">　　此详明嗔习因果也。四者嗔习交冲。彼此抵突。发于互相忤逆。结而不息。积久转盛。夫心属火。气属金。以心火而铸气。金火愈盛而金愈刚。如是故有刀山铁捆(即棍也)剑树剑轮。斧钺枪锯。如修罗之雨。皆成刀枪。亦感招之理也。即喻验之。如人衔冤欲伸。则杀气飞动。望气者。能见其相矣。以此二习相击。故死后有宫去势。割劓鼻。斩断首。斫断臂。剉其骨。刺其肉。槌击其身体。如是诸事。若能随顺众生。即是随顺觉性。嗔火一除。气金不铸。安所容其忍哉。嗔习之感果如此。是故十方如来。色目嗔恚。名利刀剑。谓触之即死。犯之即伤也。菩萨见嗔。如避诛戮。诛戮也。而可不避乎。</p><p style="line-height:1.5em">　　五者诈习交诱。发于相调。引起不住。如是故有绳木绞校。如水浸田草木生长。二习相延。故有杻械枷锁鞭杖挝棒诸事。是故十方一切如来。色目奸伪。同名谗贼。菩萨见诈。如畏豺狼。</p><p style="line-height:1.5em">　　此详明诈习因果也。诈即小随之谄。为罔他故。矫设异仪。险曲为性也。五者诈习。交为诱哄。发于相调相弄。以谄言勾引。引起不住。惟识机巧。而诱人入其绻缋。若绳缚木禁。索绞校锢。使不得脱。故生前已感绳木绞校。即喻验之。行谄诈者。必浸渍之久。令人不知不觉。入其彀中。正如水浸田。草木滋蔓也。以此二习相引。故死后则有杻械枷锁。鞭杖檛棒等事。若使日用间。直心直口。则如来果海。可以直进。安有如是之缠缚哉。诈习之感果如此。是故十方如来。色目此奸诈巧伪。同名谗贼。谓以谗言伤正。喻之如贼也。菩萨见自心之诈。如畏豺狼。盖豺狼能卜事。出必有获。狙诈诱人。百发百中。亦犹是也。夫豺狼也。而可不畏乎。</p><p style="line-height:1.5em">　　六者诳习交欺。发于相罔。诬罔不止。飞心造奸。如是故有尘土屎尿秽污不净。如尘随风各无所见。二习相加。故有没溺腾掷飞坠漂沦诸事。是故十方一切如来。色目欺诳。同名劫杀。菩萨见诳。如践蛇虺。</p><p style="line-height:1.5em">　　此详明诳习因果也。上习主于浸引。欺习主于眩惑。此诈诳之分也。六者诳习。交相欺瞒。发于相罔。诬虚为实。诬有为无。欺其不知不见而谩之。诬罔不止。至于飞运其心。造奸设智。神出鬼没。令人迷惑。堕其计中。由彼志在谩人。故感尘土不净以遮没之。令彼亦不见。此相召之理也。取喻明之。如风鼓尘。而尘随风。则对面各无所见。诳之召尘。亦犹是耳。由此二习相加。因以诳语陷人。故感没溺。以诳语撮弄人。故感腾掷。以诳语或天或渊。故感或飞或坠。或漂或沦诸事。此死后之报也。诳习之感果如此。是故十方如来。色目自心欺诳。同名劫杀。以遭之必伤命也。菩萨见诳。如践蛇虺。以遭之必解腕也。岂知不诳不妄不自欺。皆是成佛之正因哉。</p><p style="line-height:1.5em">　　七者冤习交嫌。发于衔恨。如是故有飞石投礰匣贮车槛瓮盛囊扑。(瓮盛如请公入瓮之类。囊扑者以囊贮人而扑杀之。如史记秦始皇囊扑两弟是也)如阴毒人怀抱畜恶。二习相吞。故有投掷擒捉击射抛撮诸事。是故十方一切如来。色目冤家。名违害鬼。菩萨见冤。如饮酖酒。</p><p style="line-height:1.5em">　　此详明冤习因果也。七者怨习。交相嫌憎。发于衔恨。包藏祸心。一味暗毒。故有飞石投礰。匣贮车槛。瓮盛囊扑。皆暗藏冤害所感也。取喻明之。如阴毒人。非能感之心乎。怀抱畜恶。非所感之相乎。由此二习相吞。衔恨之人。唯欲啮其肉而啖之。故死后有投掷擒捉。击射抛撮诸事。冤习之感果如此。岂知不念旧恶。衔恩而不衔怨者。是出世之正因哉。是故十方如来。色目冤家。名违害鬼。违背正理。暗中害人。鬼之最恶者也。菩萨见自心之冤。如饮酖酒。酖酒而可饮乎。则冤之不可挟也明矣。</p><p style="line-height:1.5em">　　八者见习交明。如萨迦耶见戒禁取邪悟诸业。(见习有五。一萨迦耶此云身见。谓执身有我种种计著。二边见。于一切法执断执常。三邪见。邪悟错解拨无因果。四见取非果计果。如以无想为涅槃之类。五戒禁取。非因计因。如持牛狗戒为生天因之类。此五种总名恶见也)发于违拒。出生相反。(不特与正违反。亦自互相违反。不特违他。亦复违自。如自语相违自教相违等也)如是故有王使主吏证执文籍。如行路人来往相见。二习相交。故有勘问权诈考讯推鞠察访披究照明善恶童子手执文簿辞辩诸事。是故十方一切如来。色目恶见。同名见坑。菩萨见诸虚妄偏执。如临毒壑。</p><p style="line-height:1.5em">　　此详明见习因果也。八者见习交明。于诸谛理。妄生分别。如萨迦耶。以至见取。戒禁取。邪悟诸业。是皆顺邪反正。发于违拒。彼亦一是非。此亦一是非。出生相反。由彼不肯从人就正。故感王使主吏证执文籍。以正其是非。此亦生前所感之境也。即喻验之。譬如行路之人。来往相见。所谓狭路相逢。何处逃避乎。以此二习相交。邪正对待。邪邪对待。纷绕不已。故死后有勘问权诈。考讯推鞠。察访披究。及业镜台前。令其照明。善恶童子。手执文簿。不容辞辩诸事。岂知离四句绝百非。是如来之正见哉。见习之感果如此。是故十方如来。色目五种恶见。同名见坑。谓堕此见。永不能出也。菩萨见此虚妄偏执。如临毒壑。以是毒最深。能陷法身也。行人当疾灭之可矣。</p><p style="line-height:1.5em">　　九者枉习交加。发于诬谤。如是故有合山合石碾硙耕磨。如谗贼人逼枉良善。二习相排。故有押捺捶按蹙漉衡度诸事。是故十方一切如来。色目怨谤。同名谗虎。菩萨见枉。如遭霹雳。</p><p style="line-height:1.5em">　　此详明枉习因果也。九者枉习相加。情本无罪。而加之以罪。理本不曲。而强谓之曲。是以气焰降压人也。此皆发于诬谤。以本无之事。强诬其人。而谤其为有。纯用逼压。故感合山合石。碾硙耕磨。皆逼压之境也。取喻验之。如谗贼人。逼枉良善。如此方之罗钳吉网。何所不至乎。由此二习相排。业习排人。种习排己。推排挤挫。心无悲愍。故死后亦感推排之报。有强押之而遏捺。强按之而捶击。攒其手足。压之而漉其血。以迫窄孔中。衡度其身。如拔丝之状。如是诸事。枉习之感果如此。是故十方如来。色目诬谤。同名谗虎。谗能伤人。故曰虎也。菩萨见自心之枉。如遭霹雳。雷能击人。故名霹雳也。岂知如得其情。尚欲哀矜勿喜。况无罪而枉逼哉。</p><p style="line-height:1.5em">　　十者讼习交諠。发于藏覆。如是故有鉴见照烛。如于日中不能藏影。二习相陈。故有恶友业镜火珠披露宿业对验诸事。是故十方一切如来。色目覆藏。同名阴贼。菩萨观覆。如戴高山履于巨海。</p><p style="line-height:1.5em">　　此详明讼习因果也。九者讼习交諠。发于攻人阴私。藏覆己恶。惟其藏覆。故偏招鉴见照烛。照出其私。正感应之妙也。取喻明之。鉴见照烛。如人立于日中。不能藏影。彼攻人之恶者。人亦攻其恶。不犹是与。由此二习相陈。业习中。暴白人事。种习中。暴白己事。既不能隐恶扬善。而一味吹毛求疵。故死后有冤家恶友。业镜台前。火珠光里。披露宿业。无所容覆等事。彼生前尚有肺肝之见。死后宁无鉴珠之照哉。讼习之感果如此。是故十方如来。色目覆藏阴私。同名阴贼。以暗贼人。还以自贼也。菩萨观自心之覆。如戴高山而履巨海。戴愈重。而溺愈深也。所谓十习因者盖如此。</p><p style="line-height:1.5em">　　○此十虽因果并彰。而所重在因。故曰十因也。</p><p style="line-height:1.5em">　　○诸文首三句。即业习所为之实事。是招果之因也。第三句不休不止等。积薰成种也。如是下。乃命终之初。种习所发之境。是引果之缘也。如人下。取喻以验其妄理相应耳。二习下。方言果中所受实事。故皆结以诸事。良以业习具因。种习发缘。众生平日既恣造业因。命终复领著境缘。由是因缘具足。岂不成办地狱种种苦事。所以文中至此。皆承上而言二习相然相陵等。以显由因缘而后事办耳。故知下品往生者。虽具苦因。而火车相现。急急念佛。是但不领种习所发之境缘。遂坏苦事。不成狱果。此所谓有因无缘即不生也。但彼凭仗佛力。非己智分。则夫悟心之人。不但地狱一切系缚。平日固当努力突绝其因。更记临终。勿领其缘。则阴境现前。不随他去。方于生死少分。得其自在。若也道力未充。未能作主。则念佛往生。更仗他力。万无一失矣。生死要关。故此详叙。智者宜究心焉。</p><p style="line-height:1.5em">　　云何六报。阿难。一切众生。六识造业。所招恶报。从六根出。</p><p style="line-height:1.5em">　　此下详明六交报也。前十二类生中。言一因中具足众因。此言一果中。具足诸果。前明一根返源。六根解脱。此明一根造业。六根受报也。云何谓之六报哉。阿难一切众生。六识造业。盖业并由心也。所招恶报。从六根出。盖报多约色也。然不必六根齐造。而后六根齐受也。举一根。而六报兼之矣。</p><p style="line-height:1.5em">　　○贺云。用中相背。故诸识各异。性中相知。故受报元通。</p><p style="line-height:1.5em">　　云何恶报从六根出。一者见报招引恶果。此见业交。则临终时。先见猛火满十方界。亡者神识。飞坠乘烟。入无间狱。发明二相。一者明见。则能遍见种种恶物。生无量畏。二者暗见。寂然不见。生无量恐。如是见火。(此无本根烧见当是阙文)烧听。能为镬汤洋铜。烧息。能为黑烟紫焰。烧味。能为焦丸铁麋。烧触。能为热灰炉炭。烧心。能生星火迸洒煽鼓空界。</p><p style="line-height:1.5em">　　此举眼根交报也。总征云。云何恶报从六根出哉。一者见报。眼识与意俱识造业。招引眼根。而受恶果。如因贪美色而造罪者是也。见觉属火。此见业交。则临终时。先见猛火。满十方界。亡者神识。或飞或坠。乘此火烟。入无间狱。所谓极善极恶。皆无中阴。是以直入也。此亦引果之缘也。既入狱已。最初发明二相。一者明见。由人间明目张胆。造诸恶业。了无畏心。故在此中。遍见恶物。如铁蛇铜狗。剑树刀山。牛头阿旁之类。令此罪人。生无量畏焉。畏见于境也。二者暗见。由在人间。暗地瞒人。作诸恶业。恬不介意。故在此中。黑戚戚地。寂无所见。令此罪人。生无量恐焉。恐藏于心也。且如是眼见之火。烧耳之听。但闻镬汤炉炭之声也。烧鼻之息。但闻黑烟紫焰之气也。烧舌之味。所尝者。皆焦丸铁麋也。烧身之触。所触者。皆热灰炉炭也。烧心之知。所思者。俱成星火迸洒。煽鼓空界也。眼之一根。交报五根如是。盖缘造业之时。虽眼识为主。而诸识必互助之。如贪美色者。虽由眼识所取。而耳取淫声。身著淫触等。何所不全。而今互报。固其宜矣。譬如世之罪人。分正佐耳。若能返见旋元。则火不能烧。又安有流逸奔色之报哉。</p><p style="line-height:1.5em">　　二者闻报招引恶果。此闻业交。则临终时。先见波涛没溺天地。亡者神识。降注乘流。入无间狱。(闻听属水故观听旋复。则水不能溺。依之造业。则能感波涛也)发明二相。一者开听。听种种闹。精神瞀乱。二者闭听。寂无所闻。幽魄沉没。(文变开闭二听。意仍动静二尘也)如是闻波。注闻。则能为责为诘。(以因中责人则明。恕己则昏。故受报时。亦闻责罪诘情之事也)注见。则能为雷为吼。为恶毒气。(闻波属阴。见火为阳。阴阳相薄。故成雷也)注息。则能为雨为雾。洒诸毒虫。周满身体。(水随气变也)注味。则能为脓为血。种种杂秽。(水随味变也)注触。则能为畜为鬼。为粪为尿。(水随形变也)注意。则能为电为雹。摧碎心魄(意出于心。水火交感也。一切物理。莫不因五行随阴阳以变化。故此随根转变之事。皆不出此也。岳师引易经离为目为火。坎为耳为水。亦此意也)。</p><p style="line-height:1.5em">　　此详明耳根交报也。若能反闻自性。则大浸稽天而不溺矣。又安有流逸奔声之报哉。</p><p style="line-height:1.5em">　　三者嗅报招引恶果。此嗅业交。则临终时。先见毒气充塞远近。亡者神识。从地涌出。入无间狱(鼻息属气。具出入息。吸则从上而入。呼则从下而出。故临终时。觉得识神从地涌上也)发明二相。一者通闻。被诸恶气薰极心扰。二者塞闻。气掩不通闷绝于地。(二尘显然)如是嗅气。冲息。则能为质为履。(质碍也。履通也。嗅业所依不离通塞。故为质为履也)冲见。前能为火能炬。(见火因息冲而愈炽也)冲听。则能为没为溺。为洋为沸。(听水因气冲而愈盛也)冲味。则能为馁为爽。(鱼败曰馁。羹败曰爽。此由味随气变也)冲触。则能为绽为烂。为大肉山。有百千眼无量咂食。(体随气变也)冲思。则能为灰为瘴。为飞沙礰。击碎身体(气依土感)。</p><p style="line-height:1.5em">　　此详明鼻根交报也。若能反息循元。安有流逸奔香之报哉。</p><p style="line-height:1.5em">　　四者味报。(准眼耳鼻云见闻嗅。此应云尝报。言味报者。从所尝为名也)招引恶果。此味业交。则临终时。先见铁网猛焰炽烈。周覆世界。亡者神识。下透挂网。倒悬其头。入无间狱(舌根属兑。兑为金。因中为此舌根。用诸罗网。网诸禽兽。以滋口腹。又烧野以取禽兽。故临终有铁网猛焰之相也)发明二相。一者吸气。结成寒冰。冻冽身肉。二者吐气。飞为猛火。焦烂骨髓。(不取尝苦尝淡。而取吸气吐气。亦自在变用而已。吸气必寒。吐气必热。故发明二种苦相焉)如是尝味。历尝。则能为承为忍。(因中为此味故。食啖生命。令彼忍痛受苦。故历尝亦承忍痛苦也)历见。则能为然金石。(为此味而用火炮炙。今味金历见火为流金石不可食矣)历听。则能为利兵刃(为此味故。以刀剖割。今味金历听水。金得水而磨砺。为利兵刃。而反自害矣)历息。则能为大铁笼。弥覆国土。(为此味故。笼取禽兽。今味金历息。息主吹张。故为大铁笼弥覆国土也)历触。则能为弓为箭。为弩为射。(为此味故。用弓弩以触禽兽。今味金历触为弓弩。以自射矣)历思。则能为飞热铁。从空而下(为此味故。悬想飞禽。从空而下。故味金历思。则热铁从空而下也)。</p><p style="line-height:1.5em">　　此详明舌根交报也。若能旋味循元。又安有流逸奔味之报哉。</p><p style="line-height:1.5em">　　五者触报招引恶果。此触业交。则临终时。先见大山四面来合。无复出路。亡者神识。见大铁城。火蛇火狗虎狼狮子牛头狱卒马头罗刹。手执枪槊。驱入城门。向无间狱(身根所对。是触因中。有男女身分之乐触。故临终有大山来合之苦触。独此见相偏恶偏多者。以淫者染合贪触。积罪如山。败化伤伦。起杀起盗。无所不至。所谓诸恶淫为首也)发明二相。一者合触。合山逼体。骨肉血溃。二者离触。刀剑触身。心肝屠裂。(离合皆身家之触。故合者感合。而离者感离也)如是合触。历触。则能为道(趣狱之路)为观。(狱主门阙两观也)为厅为案。(厅案皆治罪之处身触所依也)历见。则能为烧为爇。(见觉属火也)历听。则能为撞为击为剚(插刃于肉)为射。(皆不堪闻之声也)历息。则能为括为袋(括袋所以收气也)为考为缚。(不容转动较为气闷也)历尝。则能为耕为钳为斩为截。(尝主味。诸味皆出于耕钳斩截也)历思。则能为坠为飞为煎为炙(为此身而攀缘。或升或降。或热恼故。历思则为坠飞煎炙不可意之触也)。</p><p style="line-height:1.5em">　　此详明身根交报也。若能反身自修。又安有流逸奔触之报哉。</p><p style="line-height:1.5em">　　六者思报招引恶果。此思业交。则临终时。先见恶风吹坏国土。亡者神识。被吹上空。旋落乘风。堕无间狱。(思属土。心属火。而飘荡乃无明风所自出。故临终时。先见恶风吹土之相。则神识乘之而堕。此与御风而行者异矣)发明二相。一者不觉迷极则荒。奔走不息。二者不迷觉知则苦。无量煎烧。痛深难忍。(此当生灭。二尘。今改为迷觉。而又皆反言于迷而说不觉。于觉而说不迷耳)如是邪思。结思。则能为方为所。(心无方所。莫知其乡。今邪思一结。则有方向处所矣)结见。则能为鉴为证。(因中掩不善而著其善。故邪思结见而为鉴为证。使无所隐其恶也)结听。则能为大合石。为冰为霜。为土为雾。(火结听水。故使流者结为大石。热者化为冰霜。明者化为土雾。所必然也)结息。则能为大火车火船火槛。(息气乘乱思所变也)结尝。则能为大叫唤。为悔为泣。(心火烧舌根。则能为大叫唤等。以痛苦难忍。号天叩地无及矣)结触。则能为大为小。为一日中万生万死。为偃为仰(邪思所触翻覆无定。故结触亦不可定也)。</p><p style="line-height:1.5em">　　此详明意根交报也。若能反思自照。又安有流逸奔法之报哉。</p><p style="line-height:1.5em">　　阿难。是名地狱十因六果。皆是众生迷妄所造。</p><p style="line-height:1.5em">　　此结前妄业皆是迷真实心而循业发现非实有也。故世尊又呼尊者而告之云。阿难。如前所云。是名地狱十因六果。皆是众生迷妄所造。如梦如幻。更无外境。地狱如是。余趣皆然。若果识得自心。则大地无寸土。况地狱乎。</p><p style="line-height:1.5em">　　若诸众生。恶业圆造。入阿鼻狱。受无量苦。经无量劫。六根各造。及彼所作。兼境兼根。是人则入八无间狱。身口意三。作杀盗淫。是人则入十八地狱。三业不兼。中间或为一杀一盗。是人则入三十六地狱。见见一根。单犯一业。是人则入一百八地狱。由是众生别作别造。于世界中。入同分地。妄想发生。非本来有。</p><p style="line-height:1.5em">　　此明因殊果别也。上科但明地狱因以习成。果以交报。已知大分因果。俱是如此。然地狱数有多少。苦有重轻。各各差别。未审何等因。入何等狱。故又分析之。若诸众生。于此六根。十因具足。于一切时。无不同造。此则极重。入阿鼻大地狱。经无量劫。而受苦为极长矣。其次六根各造十因。但前后异时。及彼所作。或兼一根一境各造。或兼二根二境各造。乃至三四等。此罪次重于前。入八无间狱。而受苦差短矣。若身口意三根。唯造杀盗淫三因。余不兼涉。其罪稍轻于前。入十八地狱。而受苦稍短矣。又若三业不兼。或为一杀一淫。或为一淫一盗。具二缺一。此又次轻于前。是人则入三十六地狱。而受苦又短矣。若能见所见。只是一根。单犯一业。各缺于二。或身杀身盗身淫。或口杀口盗口淫。或意杀意盗意淫。此又次轻于前。是人则入一百八狱。而受苦极短矣。夫恶业不同。有此五等。由是众生。别作别造。造作是别。于世界中。入同分地。地狱是同。汝前疑为有定处。为各私受。入同分地。同非私受矣。是等皆属众生妄想。无端发生。非是本来一真上所有。汝前疑为本自有。为生妄习。妄想发生。则非本有矣。呜呼。地狱之苦。比之人间牢狱。何啻万亿倍。乃恬不知畏。而甘心造业。自堕其中。何愚痴之甚也。或谓虚谈三世报应。妄说六道轮回者。不亦可怜愍哉。</p><p style="line-height:1.5em">　　○贺云。曰同分地。可见境界历然。曰非本有。可见当体空。不知同分。即堕断见。不知本无。即堕常见。</p><p style="line-height:1.5em">　　○发明地狱竟。</p><p style="line-height:1.5em">　　○此下明地狱罪毕而入鬼趣也。鬼与诸趣。并列为七。世俗不知。乃合中阴及地狱。一概悉谓之鬼。今与拣明。有二不同。一者与中阴不同。盖人之初死。罪福皆劣者。未即受生。倏然有身。名曰中阴。此无而忽有之化生也。其状裸形三尺。六根皆利。去来迅疾。无所隔碍。他观如影而已。七日死而复生。长寿者。不过七七。短者二三七。即受生矣。俗谓鬼魂。非鬼也。二者与地狱不同。若谓地狱中即皆是鬼。何故分为二趣。且论明地狱纯是化生。而鬼具胎卵湿化。间有父母兄弟等眷属。但其胜者称神。劣者名鬼。神即福德之鬼也。论分鬼为九品。惟上二品。谓之多财。即诸名神。上中以下。皆即不堪。若从上趣堕者。多在上上。今从地狱出。必参中下。应非上上也。</p><p style="line-height:1.5em">　　○问。此并论七趣。应取鬼之全分。何得只取从狱出者。答。佛急欲人之厌苦。故从地狱顺序而谈。一期之论也。如论畜偏取从鬼。论人偏取从畜。而全分则以意中该之。余趣不然。不应为例。</p><p style="line-height:1.5em">　　复次阿难。是诸众生。非破律仪。犯菩萨戒。毁佛涅槃。诸余杂业。历劫烧然。后还罪毕。受诸鬼形(细玩文势。非字贯下三句。谓除了此三重罪永不出狱。若诸余杂业罪毕。皆受鬼形也。旧说似未得旨)。</p><p style="line-height:1.5em">　　复次阿难。地狱之上。不有所谓鬼趣乎。鬼非他。即受罪既毕之众生也。是诸众生。惟破坏律仪。与犯菩萨戒。及毁佛涅槃者。犯谤交恣。戒乘双绝。其罪量重。此方地狱既坏。复入他方地狱。永无出期。若非此三重罪。谓之诸余杂业。如十因之类。则入狱受罪。原有毕时。只俟劫火洞然。地狱业空。即受鬼形。而为鬼矣。是知地狱受苦者。尚非鬼身。乃众生业识身。随识变现。直待此业识身尽。方受鬼身。而入鬼趣也。试取鬼趣而详列之。</p><p style="line-height:1.5em">　　○地狱既以十习为因。今出为鬼。亦应不离前习。以为种性。环师谓其不必局配。是违背佛旨也。</p><p style="line-height:1.5em">　　若于本因(此四字贯下)贪物为罪。是人罪毕。遇物成形。名为怪鬼。(此贪之余习也。若余本因能感地狱者。贪物为罪乎。轻身爱物。而贪畜珍异吝著不舍。是人罪毕。附奇物而成形。如金银剑镜等为精为怪。故曰怪鬼也)贪色为罪。是人罪毕。遇风成形。名为魃鬼。(此淫之余习也。原因贪美色而造业。骄阳用事。伤害和气。故余习为风魃鬼能令亢旱也)贪惑为罪。是人罪毕。遇畜成形。名为魅鬼。(此诳之余习也。诳者改形变幻。迷惑于人。故为鬼附于妖兽怪禽。如伥鬼附虎及鸡鼠成精等是也)贪恨为罪。是人罪毕。遇蛊成形。名蛊毒鬼。(此嗔之余习也。南方有妖术。养蛊害人。皆此鬼主之也)贪忆为罪。是人罪毕。遇衰成形。名为厉鬼。(此冤之余习也。冤者。追想宿憾不忘。伺衰求报。故为疫厉之鬼。散瘟行疟等是也)贪傲为罪。是人罪毕。遇气成形。名为饿鬼。(此慢之余习也。傲者。虚骄恃气。故乘饥虚之气为饿鬼也)贪罔为罪。是人罪毕。遇幽为形。名为魇鬼。(此枉之余习也。罔即诬枉。逼压良善。故为魇鬼。犹在暗里压人也)贪明为罪。是人罪毕。遇精为形。名魍魉鬼。(此见之余习也。私作聪明。而无正慧。执邪见尊邪思。所谓贪明也。由彼见地不真杳冥恍忽。故其余习。附精灵而成魍魉鬼。其形似有如无也)贪成为罪。是人罪毕。遇明为形。名役使鬼。(此诈之余习也。谄诈诱人。图成己私。故曰贪成。此因中专以诈术牵制驱使于人。故为鬼亦被人咒术役使。不得自在也)贪党为罪。是人罪毕。遇人为形。名传送鬼。(此讼之余习也。讼者结党朋证。故曰贪党。以因中传递人隐暗之事而讦露之。故为鬼亦附人发泄传说吉凶。环师所谓附巫祝而传吉凶者是也)阿难。是人皆以纯情坠落。(按前文独阿鼻为纯情。此外八情二想生有间。九情一想生无间。今言皆纯情者。举重以该轻也)业火烧干。上出为鬼。(情属水。业火烧干情水。则地狱因穷果尽。故生鬼趣也)皆是自妄想业之所招引。若悟菩提。则妙圆明。本无所有(此等皆是妄业所招。悟菩提者。如从梦醒。何法可得。妙则不受业缚。圆则不容他物。明则了无幽暗。诸趣皆空。何况鬼趣。故曰本无有也。了即业障本来空。未了应须偿宿债。此之谓与)。</p><p style="line-height:1.5em">　　(○诸鬼趣竟)。</p><p style="line-height:1.5em">　　(○按饿鬼备数七趣。今独取出狱鬼者。一期之论)。</p><p style="line-height:1.5em">　　复次阿难。鬼业既尽。则情与想。二俱成空。方于世间。与元负人。冤对相值。身为畜生。酬其宿债。</p><p style="line-height:1.5em">　　此明诸鬼趣尽而入畜生趣也。畜生亦有上趣贬坠。及修带嗔杀者。如龙王迦楼罗王等。今亦顺序而谈。惟取从鬼来者。余以意该之耳。复次阿难。鬼趣之上。不有所谓畜生趣乎。畜生非他。即酬还宿债之诸鬼也。盖鬼业既尽。则阿鼻之纯情。与无间之九情一想。有间之八情二想。饿鬼之七情三想。皆被业火烧干。但留六情四想为润生。而生毛群羽族之中。与元负他债之人。冤对相值。而为畜生。以酬其宿债焉。试取畜生而详列之。</p><p style="line-height:1.5em">　　物怪之鬼。物销报尽。生于世间。多为枭类。(如物怪之鬼所著之物销坏。彼鬼随亦寿终生于世间。多为枭类。生食父母及其养雏。亦遭雏之食啖。盖怪鬼原由贪习。而贪习重者。多相倾夺。互为坑杀。故为雏所啖。以酬斯债也)风魃之鬼。风销报尽。生于世间。多为咎征(如鼯鼠呼人商羊舞水之类。旱魃为灾。而变畜仍以兆灾。固其余习也)一切异类。畜魅之鬼。畜死报尽。生于世间。多为狐类。(一切异类。如十二时中子鼠丑牛等魅鬼。原于诳惑之习。而转为妖惑之狐。宜也)虫蛊之鬼。蛊灭报尽。生于世间。多为毒类。(蛇蝎蜂虿等也)衰厉之鬼。衰穷报尽。生于世间。多为蛔类。(原由冤习作疫厉入人身中为病。今乃囚闭人身中。与之消食。同其安危习使然也)受气之鬼。气销报尽。生于世间。多为食类。(猪羊等皆食类也。慢习骄吝。负欠必多。作鬼受饥。为畜充食。偿负欠耳)绵幽之鬼。幽销报尽。生于世间。多为服类。(绵著也。幽暗也。枉魇之习。暗中魇著于人。故为蚕虫供人衣服。为牛马充人服乘。酬其逼压于人之债也)和精之鬼。和销报尽。生于世间。多为应类。(明见之习作鬼。和诸精灵。故为应类。能知节序。如塞鸿社燕是也)明灵之鬼。明灭报尽。生于世间。多为休征(役使之鬼于明咒呈灵验。故曰明灵。咒以持力发灵。力尽无验。鬼亦报终而生为休征之畜。如嘉凤祥麟是也。问此鬼何幸为此吉善美庆之畜耶。答此鬼由业力故。虽被咒所使。而或遇三宝咒力资薰。销其恶习罪苦故。得参预祯祥善类也。问如来总标酬债。此等萧散之物。酬何债耶。答或被网罗售卖笼系以为玩好。或如西狩获麟而折其足。或递相吞啖。何者非酬债耶)一切诸类。依人之鬼。人亡报尽。生于世间。多为循类。(附巫之鬼。亦自多种。所附巫死。鬼亦报终为循类者。如猫犬等驯扰可畜也)阿难。是等皆以业火干枯。酬其宿债。旁为畜生。(旁者横行也)此等亦皆自虚妄业之所招引。(言亦皆者。准上文而言也)若悟菩提。则此妄缘本无所有。(结妄接无准上可知)如汝所言。宝莲香等。及琉璃王善星比丘。如是恶业。本自发明。非从天降。亦非地出。亦非人与。自妄所招。还自来受。菩提心中。皆为浮虚妄想凝结(三涂已毕。将入善趣。故此总申结之意。欲塞断三涂之路也。总而言之。三涂恶业地狱为先。如汝所问。堕狱之人。如是恶业。皆是自己发明非天造地设。亦非人与。元是自作自受故知实无一法外来。皆是妄想凝结所成。如水之成冰耳。彼韩欧等。谓佛自私造。恐吓于人。何曾梦见斯旨耶。由是应悟。不但三涂。现今目前所对世间山河大地苦事乐事。皆是妄想凝结。住此悟境。则万法本空。岂待造作。但须时中不昧而已)。</p><p style="line-height:1.5em">　　○(贺云。若是从他所授。便可向阎老子讨分上矣。说到自作自受。真教人无逃避处)。</p><p style="line-height:1.5em">　　(○畜生趣竟)。</p><p style="line-height:1.5em">　　○此下明人趣也。此趣来处。除圣人示现。诸趣皆通。以此趣为进修通途。诸趣皆愿为之。求转身之速也。故诸佛但于人中成佛。裴公圆觉序。勉劝详矣。来处既多。今此亦由顺序而谈。故偏取从畜来者。余并意中该之也。</p><p style="line-height:1.5em">　　复次阿难。从是畜生。酬偿先债。若彼酬者。(指酬债之畜生也)分越所酬。(所偿过于本债也)此等众生。还复为人。反征其剩。(索还所过之数也)如彼有力。(此彼字指债主。言力谓保持人身之力也)兼有福德。则于人中。不舍人身。酬还彼力。(此彼字指畜生言)若无福者。还为畜生。(债主反为畜生也)偿彼余值。(酬还彼畜生余剩之债也)阿难当知。若用钱物。(以过用钱物为剩如驮脚售钱之类)或役其力。(以过用其力为剩)偿足自停。(言无难也)如于中间。(指当初酬债既了时)杀彼身命。或食其肉。如是乃至。经微尘劫。相食相诛。犹如转轮。互为高下。无有休息。(负债易偿负命难偿也)除奢摩他(法也。返妄契真之正定也)及佛出世。不可停寝。</p><p style="line-height:1.5em">　　复次阿难。三涂业尽。则人趣矣。人之为趣。来路非一。今且论其从畜中来者。夫鬼之为畜。以六情四想为润生。酬偿宿债。债毕即当两无交涉。若使酬偿越分。则此等众生。复以情想均等为润生。复生人中。而反征其越分之余债矣。如彼受偿之债主。或有善力。兼有福德。而处富贵。则即就人中。酬还其剩过之力。或遭窃取。成遭劫夺。皆酬也。若善业不胜。福德不兼。无所偿地。则人转为畜。以偿余值。所不免矣。然欠债易偿也。欠命难偿也。阿难当知。若所征之剩。为过用其钱物乎。过用其力乎。则或以人偿。或变畜偿。偿足自停耳。若不但过用钱力。而又于中。杀其身。食其肉。则生生世世。相杀相诛。递相食啖。如汲井轮。互为高下。无有了期。除是自己得道。及诸佛出世。方可停寝。否则终不能释此怨对也。口腹伤生。其害如此。可不痛戒乎。</p><p style="line-height:1.5em">　　○此一科。颇似前趣余文。再四研之。当是警起人趣之文也。良以狱后诸趣。皆以复次为发端。今谈畜毕。而以复次起之。至下别无复次之语。意可知也。且夫地狱苦尽。鬼趣习终。而畜又债毕。今起为人。将何以为润生之由乎。此文中征剩索命。正诸畜所以润生而为人,&nbsp;也。则斯段经文。为转畜为人之端明矣。言警起者。佛意欲人警悟。于诸畜生。仁心而不可过其力。止杀而不可残其命也。</p><p style="line-height:1.5em">　　汝今应知。彼枭伦者。酬足复形。生人道中。参合顽类。(试取由畜而人者列言之。汝今应知。贪物为怪为枭。彼枭伦者酬债既足。复得人形。生人道中。带畜生之余习。而参杂混合于人。多为顽类。心不则德义之经为顽。不仁不义。至恶至愚。不可化为一毫之善者也)彼咎征者。酬足复形。生人道中。参合异类。(咎征本于妖淫。余习复为妖异。如小儿顶上口眼一切身根反常皆是也)彼狐伦者。酬足复形。生人道中。参合庸类。(昔为狐媚。虽复人形。惟是曲情饰貌。摇尾乞怜。以谄世求容。不能卓然自立。所谓因人成事。碌碌庸人也)彼毒伦者。酬足复形。生人道中。参合狠类。(蜂目豺声刚愎残忍害物无慈者也)彼蛔伦者。酬足复形。生人道中。参合微类。(蛔以衰气附物。余习亦复微贱。虽亲附人。人不齿录也)彼食伦者。酬足复形。生人道中。参合柔类。(由傲物而为人切齿。转为食类。虽复人形。无丈夫气。委靡不振之徒也)彼服伦者。酬足复形。生人道中。参合劳类。(由宿生负重致远仆仆不休。今亦被人驱役。作牛马走动劬不息也)彼应伦者。酬足复形。生人道中。参于文类。(由宿昔亦有聪明知见。但不得其真。故为文类。只是小有才情。通文解义。风云月露而已。非经天纬地之文也)彼休征者。酬足复形。生人道中。参合明类。(由乘明咒之力故。具世智辨聪。非辉天鉴地之明也)彼循伦者。酬足复形。生人道中。参于达类。(由宿昔久久依人故。今亦谙练世故。解晓人情。非能通达一切也)阿难。是等皆以宿债毕酬。复形人道。皆无始来。业计颠倒。相生相杀。不遇如来。不闻正法。于尘劳中。法尔轮转。此辈名为可怜愍者(此总结可怜以警人也。阿难。是诸众生等。往昔在人道中。作三涂业。受三涂报。由狱而鬼。由鬼而畜。皆要宿债毕酬。少有不满。不得为人。此皆从无始来。无明障心。烦恼障意。业计颠倒。不忘债命。为征债而相生。为索命而相杀。皆非好缘聚会。遇如来方与解释。修正法。方得解脱。不逢此二。则生杀无休。人身不久。又入三涂。盖得之甚难。失之甚易。即幸得之。亦凶多吉少。苦多乐少。然则尘劳何日离。而轮转何日止哉。兴言及此。诸佛怆心。是故名为可怜愍也)。</p><p style="line-height:1.5em">　　(○人趣竟)。</p><p style="line-height:1.5em">　　○此下明诸仙趣也。说文云。仙者。迁也。老而不死。迁入山也。前三涂业。皆以十习为因。初得人身。犹带十种余习。今此仙趣。则与十习无干矣。夫仙道起于众生厌惧无常。想身常住。妄设多途。无非志于长生不死。不知此身乃真心中颠倒错认。与依草附木者。一等无异。今因怖死。而又妄修长生。是错之又错。展转支离。迷不知返。可胜惜哉。</p><p style="line-height:1.5em">　　阿难。复有从人不依正觉修三摩地。别修妄念。存想固形。游于山林人不及处。有十种仙。</p><p style="line-height:1.5em">　　阿难。人趣之上。复有一等从人道进修。但不依如来正教。以不生不灭元清净体为本修因。而妄执五蕴身。有性可修。有命可接。可令长生久住世间。是为别修妄念。其种虽多。而存想固形。是其总诀。曰存想。便是用诸妄想。非销落诸念者可比。曰固形。便是妄认色身。非究竟坚固之比也。妄修既成。则游于山林人迹不到之地。如所称名山洞府。福地清都中。如是之类。共计有十种仙焉。</p><p style="line-height:1.5em">　　○钟云。比天为劣。比人为优。仙趣是也。世俗不察。即以仙为天矣。</p><p style="line-height:1.5em">　　阿难。彼诸众生。坚固服饵。而不休息。食道圆成。名地行仙。</p><p style="line-height:1.5em">　　十种维何。阿难。彼诸众生。别修妄念者。或有坚固服饵。如秋石红铅之类。炮炼和合。为丸作饼。服食不休。至于食道圆成。百体康健。寿年延永。而未得轻举。名地行仙。</p><p style="line-height:1.5em">　　○若西域之阿私陀。此方之彭篯是也。岂知甘露浆。禅悦食。金牛饭。云门饼。一饱可以忘百饥哉。</p><p style="line-height:1.5em">　　竖固草木。而不休息。药道圆成。名飞行仙。</p><p style="line-height:1.5em">　　又有坚固草木。如紫芝黄精。菖蒲松柏之类。久服身轻。行步如飞。乃至升高越壑。无不迅捷。名飞行仙。</p><p style="line-height:1.5em">　　○若毛公毛女是也。岂知阿伽陀药。触之则根结解消。随往无碍。服之则万苦尽除。寿命无量也哉。旧以飞行为飞举非是。以空行在后也。</p><p style="line-height:1.5em">　　坚固金石。而不休息。化道圆成。名游行仙。</p><p style="line-height:1.5em">　　又有坚固金石。如炼五金八石。养砂接汞。九转大还之类。变丹砂而为黄金。化凡身而为仙骨。名化道圆成。色身轻妙。瞬息万里。周行不怠。名游行仙。</p><p style="line-height:1.5em">　　○若吕洞宾何仙[女*占]是也。岂知打开自己宝藏。证此不坏之身。游戏神通。净佛国土。无处不在。岂待化道成而游行哉。</p><p style="line-height:1.5em">　　坚固动止。而不休息。气精圆成。名空行仙。</p><p style="line-height:1.5em">　　又有坚固动止。如抚摩搬弄。运气调身。动静以时。起居必慎之类。久而不息。气精圆成。所谓炼精还气。炼气还神。炼神还虚。于是羽化飞升。虚空游行。名空行仙。</p><p style="line-height:1.5em">　　○如旌阳拔宅。列子御风是也。殊不知不依气息。不依形色。不依地水火风者。是真空行也。</p><p style="line-height:1.5em">　　坚固津液。而不休息。润德圆成。名天行仙。</p><p style="line-height:1.5em">　　又有坚固津液。如吐故纳新。鼓天池。咽玉液之类。久而不休。能令水升火降。而结内丹。精既完固。形亦光润。肌肤若雪。颜貌如童。超空行而至天上。名天行仙。</p><p style="line-height:1.5em">　　○若姑射神人是也。殊不知自己性水真空。周遍法界。贯彻十方。其津液涎沫。皆与香水海一脉流通。不待固津而后成也。</p><p style="line-height:1.5em">　　坚固精色。而不休息。吸粹圆成。名通行(此后行字去声)仙。</p><p style="line-height:1.5em">　　又有坚固精色。如朝闭目以向东方。而采日精饮之。夜采月华。乃至服五星。餐云霞等。吸之既久。粹气潜通。渣滓日去。清虚日来。故能贯金石。蹈水火。略无妨碍。名通行仙。</p><p style="line-height:1.5em">　　○若五通仙。及庄伯微是也。殊不知自己光明。照天照地。六根门头。随处贯彻。不待吸粹而后通也。</p><p style="line-height:1.5em">　　坚固咒禁。而不休息。术法圆成。名道行仙。</p><p style="line-height:1.5em">　　又有坚固咒禁。如咒枣书符。以愈疾病。禁毒驱魅。以利群生之类。持咒既久。凝神不动。亦得成道。以其有济世道心。名道行仙。</p><p style="line-height:1.5em">　　○若于吉张道陵是也。岂知悉怛多。般怛啰。是转凡成圣之咒心。不以此为道。非正道也。</p><p style="line-height:1.5em">　　坚固思念。而不休息。思忆圆成。名照行仙。</p><p style="line-height:1.5em">　　又有坚固思念。如系心脐下。透尾闾。升夹脊。乃至达泥丸。冲顶出神之类。久而不息。思忆圆成。彼亦谓之回光反照。名照行仙。</p><p style="line-height:1.5em">　　○若张紫阳。魏伯阳是也。岂知不思善。不思恶。圆明清净之体。圆照法界哉。</p><p style="line-height:1.5em">　　坚固交媾。而不休息。感应圆成。名精行仙。</p><p style="line-height:1.5em">　　又有坚固交媾。如婴儿姹女。配合阴阳。取坎填离。以结仙胎之类。久而不息。两相感应。便能产药而成丹。盖人身有一点真精。即先天太乙之元精。老子所谓其中有精。广成所谓无摇尔精。一得此精。立时成道。名精行仙。</p><p style="line-height:1.5em">　　○世传吕洞宾亦好采战是也。殊不知识精元明清净之体。一受成形。同行同止。不曾相离。乃弃而不顾。而别求太乙之元精以交媾。非妄想而何。至于用女子为鼎器。而采助淫秽。内教固辟为魔论。而仙道亦鄙为下品。此为投人之欲。狂迷若多惑之。正人君子不为也。然道教末流。顺人之欲。故人易从。内教本来。夺人之欲。故人难奉。今夫财色长寿。人之大欲也。道者以铅汞鼎器。投其财色之欲。又以精气内丹。顺其恋生之心。谁不乐从。至于内教檀度梵行。逆其财色之心。又令观身如毒蛇。弃身如涕唾。苟不达其深。孰从而信之。呜呼。何怪缙绅富贵之士。谈烧炼者比比。而持斋念佛者。百无一二哉。</p><p style="line-height:1.5em">　　坚固变化。而不休息。觉悟圆成。名绝行仙。</p><p style="line-height:1.5em">　　又有坚固变化。悟通化理。能大幻化。久而不息。觉悟圆成。移山倒水。妙绝一世。名绝行仙。</p><p style="line-height:1.5em">　　○如刘根左慈是也。此中觉悟。如庄子观化。谭子达化之悟。非正觉中真悟也。昔老成子学幻于尹文先生。先生告之曰。有生之气。有形之状。尽幻也。造化之所始。阴阳之所终者。谓之生死。穷数达变。因形移易者。谓之幻化。知幻化之不异生死。始可学幻矣。吾与汝皆幻也。何须学哉。老成子归。用尹文之言。深思三月。遂能存亡自在。翻校四时。冬起雷。夏造冰。飞者走。走者飞。终身不著其术。故世莫传焉。此虽知幻化为绝行。而不知幻化之所自出者绝对待为绝行也。</p><p style="line-height:1.5em">　　阿难。是等皆于人中炼心。不修正觉。别得生理。寿千万岁。休止深山或大海岛绝于人境。斯亦轮回妄想流转。不修三昧。报尽还来。散入诸趣。</p><p style="line-height:1.5em">　　阿难。如是十种仙等。修门各别。操行总同。皆于人中。自炼其心。但不达本心真常。生死二非。舍正觉而不修。却在匡郭里别求长生之理。其寿亦至千万岁。岂知此长仅足胜短。此生终以待灭。虽修短不同。岂真不死耶。其所休止之处。不杂人居。亦非天上。乃在深山。或大海岛中。特人迹所不到耳。而世俗仙天不分。谓居天上者。谬矣。要而论之。斯亦在轮回妄想流转之中。以其不修楞严正定故也。若遇圣师。幡然改辙。亦可进入妙三摩地。若固守不舍。仙报一尽。依然改头换面。还来散入诸趣之中。则何益矣。夫万修不能一得。得之不出轮回。何如念佛求生西方。一生即得金身。浩劫不受流转。而无缘不信者。痛哉。痛哉。</p><p style="line-height:1.5em">　　○问。修仙者。妄谓释教修性不修命。万劫阴灵难入圣。然乎。否与。答。彼所说性命。二俱非真。盖指身中神魂为性。身中气结命根为命。故说单修性者。但得阴魂鬼仙。无长生身形。兼修命者。方得轻妙长生之身。而夸形神俱妙也。岂知佛所说性。是人人本有真如性海。乃无量天地。无量万物之本体。证此性者。岂惟但能现无量妙身。兼能现无量天地万物。其所现者。岂惟但能令住百千万岁。虽尘沙浩劫。亦可令住。且欲收即收。一尘不立。欲现即现。万法全彰。得大自在。得大受用。方是真如佛性。请阅前文显性处。自然悟彼无知而妄谤矣。</p><p style="line-height:1.5em">　　○诸仙趣竟。</p><p style="line-height:1.5em">　　○此下诸天趣也。与仙趣迥然不同。世人仙天不分。而学仙者。滥附于天。且谓诸天皆彼祖仙。今略辨之。仙以人身而恋长生。最怕舍身受身。诸天皆舍前身而受天身。岂其类哉。又仙处海山。如蓬莱昆仑。皆非天上。四王忉利。尚无卜居。况上界乎。况色界乎。是知天趣最为界内尊胜之流。迥非仙与鬼神之类也。</p><p style="line-height:1.5em">　　阿难。诸世间人。不求常住。未能舍诸妻妾恩爱。于邪淫中。心不流逸。澄[鎣-(冗-几)]生明。命终之后。邻于日月。如是一类。名四天王天。</p><p style="line-height:1.5em">　　此明欲界第一天也。阿难。仙趣之上。不有所谓诸天乎。诸天非他。皆从人道修来者也。诸世间人。以不求出世间。修本常理。但希世间有尽乐果。不依不生灭心为本修因。而以十善为本修因。此人虽持不淫戒。而但无邪淫。尚有正淫。未能舍诸妻妾恩爱。而非己之色。不外流逸。不但身不敢犯。而心亦不萌一念。以欲念有节。意多收敛。皎洁不污。心地光明。更兼十善精研。命终之后。舍肉身而受天身。所居报土。在须弥腰。邻日月宫。名四王天。以山腰四面。有持国。增长。广目。多闻。各据一面。各护一洲。故名四天王天也。</p><p style="line-height:1.5em">　　○天者。颠也。首出庶物之义。天有三。谓欲界。色界。无色界也。欲界天。自须弥腰顶。以至空居。共有饮食淫欲睡眠。具足三欲。故号欲天。其男女嫁聚妻妾。亦如人间。但诸天人。皆无骨肉。亦无大小便利不净。报得五通。形无障碍。是知天趣为界内极尊也。六欲天福。固总由十善而致。今惟约欲以分者。以此六总名欲天。而淫为上首。故约淫之重轻。以分下上次第。至于十善。乃三界总因。不待言也。不求常住四字。亦三界总因。句局于此。而义通于后也。人道之流而为地狱三涂者。淫习为首也。人道之升而为上界诸天者。伏淫习为首也。人道之又升而成圣成贤者。断淫习为首也。淫习之为害。不翅如怨贼毒蛇。戒之哉。戒之哉。问。诸天转生。何反胜于长生。答。长生如补浣旧衣。终无殊胜。转生如脱獘垢而换珍御。胜劣天渊。特愚人狃于恋身。鄙习颠倒。谓长生为胜耳。</p><p style="line-height:1.5em">　　于己妻房。淫爱微薄。于净居时。不得全味。命终之后。超日月明。居人间顶。如是一类。名忉利天。</p><p style="line-height:1.5em">　　此明欲界第二天也。又有一等人。不但邪淫不流。即自己妻房。亦不多流逸。而淫爱微薄。不淫。则净居时多矣。然间有淫念起时。不得净之全味。比之前人。已超一倍。命终之后。亦升一倍。超日月明处。居须弥山顶。以非空居。故犹称人间。如是一类。名三十三天。而为帝释所统也。</p><p style="line-height:1.5em">　　○此与前天。通名地居。犹未离地故。然此二天。形交成淫。与人无别。但风气一泄。欲漏便除。非若人间有不净流溢也。</p><p style="line-height:1.5em">　　逢欲暂交。去无思忆。于人间世。动少静多。命终之后。于虚空中。朗然安住。日月光明。上照不及。是诸人等。自有光明。如是一类。名须焰摩天。</p><p style="line-height:1.5em">　　此明欲界第三天也。又有一等人。不逢欲境。则淫念不起。即逢欲境。惟暂交一过。更无追恋。此于净居。已得全味。渐向定境。故动少静多。倍胜于前。命终之后。空居朗住。日月之光。上照不及。是诸人等。其身其殿。自有光明。互相照耀。但以莲华开合。而为昼夜。如是一类。名须焰摩天。此云时分天也。</p><p style="line-height:1.5em">　　○此天唯搂抱成淫。不交媾矣。</p><p style="line-height:1.5em">　　一切时静。有应触来。未能违戾。命终之后。上升精微。(单指弥勒内院。以胜该劣。而外天但令人意得之也)不接下界诸人天境。乃至劫坏。三灾不及。如是一类。名兜率陀天。</p><p style="line-height:1.5em">　　此明欲界第四天也。又有等人。一切时静。动静之间。全无淫念。已胜动少静多。又一倍矣。但有极得意之境。必可应之触。自来强逼。未能无心不应。犹顺从之。此等命终之后。上升总报天。邻于弥勒内院。其妙境精而非粗。微而难见。不接下界诸人天境。乃至劫坏。灾不能及者。如是一类。名兜率陀天。此云知足天也。</p><p style="line-height:1.5em">　　○按此天有内院外院。总五十重。每一重。有五百亿天宫。内则四十有九。外则一也。弥勒菩萨大摩尼殿。居其中焉。二院之外。又有业报一天。乃有漏业果所成。是为总报天。修十善业者。得生彼处。以有漏故。三灾可坏。是虽俱同一天然以总报望外院。尚如仙凡之隔。况内院乎。今此所生。乃在外院之外。而统言精微。疑译者过于省文。分析欠详耳。不然。此天何幸以小欲劣功。而遽获超三禅之胜报哉。</p><p style="line-height:1.5em">　　我无欲心。应汝行事。于横陈时。味如嚼蜡。命终之后。生越化地。如是一类。名乐变化天。</p><p style="line-height:1.5em">　　此欲界第五天也。前之应触。尚有应心。此人即有应触横陈于前。亦无应心。任现前淫境逼拶。了无滋味。如嚼蜡然。此又胜前一倍。故命终时。生越化地。谓能超越下天。自化乐具也。如是一类。名乐变化天。此天以笑为淫欲。乐其自所变化也。</p><p style="line-height:1.5em">　　○横陈。如司马相如好色赋曰华容自献。玉体横陈。古诗云。回眸百万横自陈。皆此义也。</p><p style="line-height:1.5em">　　无世间心。同世间事。于行事交。了然超越。命终之后。遍能超出化无化境。如是一类。名他化自在天。</p><p style="line-height:1.5em">　　此欲界第六天也。又有心希上界。不乐世间。但随世间权同妻室。至于交时。不但无味。而且神游外境。了不干涉。此又胜前一倍。故命终后。遍能超出第五化境。与下四天无化境。如是一类。名他化自在天。此天以相视为淫欲。谁欲乐境。不劳自化。皆由他化。而自在受用也。</p><p style="line-height:1.5em">　　阿难。如是六天。形虽出动。心迹尚交。自此以还。名为欲界。</p><p style="line-height:1.5em">　　此总结六天也。阿难。世人为欲所鼓。若瀑流逸火。醉象狂猿。腾跃驰突。莫能控制。此六欲诸天。心渐节制。而向于静。如初天且止外动。二天内动亦减。三天遇境方动。四天境迫不违。五天交中无味。六天形合心超。皆能出动。然形虽出动。心迹尚交。前四天尚兼心交。以有味故。后二天但是迹交。以无味故。自此天以还。统名欲界。以三欲事同。男女相具也。夫淫欲乃坠缚根本。六欲以轻而渐升。四禅以绝而高举。是则不舍欲心。上界犹不可希。况望出三界。修三摩地耶。此所以阿难必缘是而起教也。</p><p style="line-height:1.5em">　　○天台云。十善外。前三天各兼功行。后三天各兼禅定。不但只轻淫欲。求生天者。不可不知也。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 