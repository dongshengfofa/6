<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,谛闲大师遗集 第五编 大佛顶首楞严经五重玄义辑略' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>谛闲大师遗集 第五编 大佛顶首楞严经五重玄义辑略</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　大佛顶首楞严经五重玄义辑略</p><p style="line-height:1.5em">　　四明观宗讲寺谛闲辑</p><p style="line-height:1.5em">　　○释此一经,按本宗例,有五重玄义。言五重者,一释名。二显体。三明宗。四论用。五判教。释此五重,有通有别。通则七番共解。别则五重各说。例如利钝,须广?二门也。通释七番,具如妙玄,兹不复出。今别说中,先且释名。</p><p style="line-height:1.5em">　　○一释名分二。初就经中所结五名彰存?。次就经题通别诸字正解释。今初。</p><p style="line-height:1.5em">　　按经中,佛答文殊问名,共有五句。一云。是经名大佛顶悉怛多般怛啰无上宝印,十方如来清净海眼。今仅存三字。&#61631;去十八字。以大佛顶三字,是此经之正体。此体即是显密圆诠之所依。亦即显密圆诠之所显。是故须存。悉字下十字,是密诠不离此体也。十字下八字,是显诠亦不离此体也。所以但存三字,显密二教之体,摄尽无余矣。二云。亦名救护亲因,度脱阿难,及此会中性比丘尼,得菩提心,入?知海。此名全&#61631;。以其单从用立名,近而复狭故。三云。亦名如来密因修证了义。此名全存。以是一经之宗要故。四云。亦名大方广妙莲华王,十方佛母陀罗尼咒。此亦从体与宗立名。单约密诠。是故俱&#61631;。实则仍是大佛顶如来密因义耳。五云。亦名灌顶章句,诸菩萨万行首楞严。此是从用立名。&#61631;四存八,亦是以显摄密故。</p><p style="line-height:1.5em">　　○二就经题通别诸字正解释分二。初通别合释。二分句各释。初又分四。初约一化论通别。二约一经论通别。三约一题论通别。四约一字论通别。今初。</p><p style="line-height:1.5em">　　一切诸经,皆有通别二名。教行理三,皆论通别。今大佛顶等十九字,名异众典,故教别。同名为经,故教通。依教起行,为行不同,从一行乃至无量行,故行别。会同常乐,故行通。理虽无名,因门名理。理随于门,四教十六门入理,故理别。门随于理,理本无二,故理通也。</p><p style="line-height:1.5em">　　○二约一经论通别</p><p style="line-height:1.5em">　　始自如是我闻,终至作礼而退。一部文辞,能诠相异,故教别。所诠理一,故教通。二十五圣悟修各异,故行别。同证圆通,故行通。二十五门各具全理,故理别。一门全理,融摄诸门,故理通也。</p><p style="line-height:1.5em">　　○三约一题论通别</p><p style="line-height:1.5em">　　大佛顶即理。了义即教。首楞严即行。此皆偏举。具论必备。以对经字,任运有通别意。</p><p style="line-height:1.5em">　　○四约一字论通别</p><p style="line-height:1.5em">　　即如大之一字。梵语摩诃,华言含三义,谓大、多、胜。大即是理。多即是行。胜即是教。又理大故,教行亦大。行多故,理教亦多。教胜故,理行亦胜。一字中无量义,一一义中,义复无量。况一句,况一题,况一经,况一切经耶。</p><p style="line-height:1.5em">　　○二分文各释为二。初释别名。二释通名。初又分二。初简定。二正释。今初。</p><p style="line-height:1.5em">　　一切诸经,别名无量。举要言之,不出七种。一单法。二单人。三单喻。四人法。五法喻。六人喻。七人法喻。单法,如摩诃般若经,大涅槃经等。单人,如弥陀经,维摩经等。单喻,如梵网经,璎珞经等。人法,如药师本愿功德经,菩萨生地经等。法喻,如妙法莲华经,宝炬陀罗尼经等。人喻,如如来狮子吼经,菩萨璎珞经等。人法喻,如大方广佛华严经,胜&#61599;狮子吼一乘方广经等。今经正以人法为名,&#61631;兼于喻。法则有性有修。人则有因有果。大佛顶,性法也。密因修证了义,万行首楞严,修法也。如来,果人也。菩萨,因人也。&#61631;兼喻者。佛顶现化,表示众生本具性德。是故显诠名大佛顶经。密诠名大佛顶咒。从所表以立称,亦得名为喻也。</p><p style="line-height:1.5em">　　○二正释分三。初释大佛顶。二释如来密因修证了义。三释诸菩萨万行首楞严。初释大佛顶复为三。初约心法?释。二约佛法广释。三约众生法例释。</p><p style="line-height:1.5em">　　○夫心佛众生,三无差别。无差别性,即是大佛顶性。此之理性,在迷不减,在悟不增。一性一切性,一切性一性。随释一法,?能通于一切诸法,何须作此三释耶。特以性德在缠,人莫能晓。如暗室中宝,谁能知者。故必约佛界三德以明其致。而昧者,又独让能于佛。故必更约九界三障以验其同。十界并陈,理事悉等。而犹不知两重三千,同居一念。便疑众生法广,佛法太高。故必近约一念三因以释其要。若知心佛众生,的无差别。则言言显谛,句句知宗。为不了者,作此三番解释。今初。</p><p style="line-height:1.5em">　　此大佛顶三字,直指众生现前一念心性。全彰一经所谈之理体也。以吾人现前一念心性,实无分剂,亦无方隅。无有初后,并无时劫。竖穷横?,当体绝待。不可思议。故名为大。经云。一切因果世界微尘,因心成体。又云。彼不变者,元无生灭。又云。不汝还者,非汝而谁。乃至又云。觉海性澄圆,圆澄觉元妙等。皆直指此现前一念心性,当体常?,无欠无余。以吾人现前一念,了了常知,不可昏昧,故名为佛。佛者,觉也。经云。如是见性,是心非眼。当知闻觉知性,亦复如是。又云。头自动摇,见无所动。手自开合,见无舒卷。又云。觉所觉眚,觉非眚中。又云。闻实云无,谁知无者。乃至其形虽寐,闻性不昏。纵汝形销,命光迁谢,此性云何为汝销灭等。皆是显出现前一念之觉性也。以吾人现前一念,不可踪迹,不可名状。离过绝非,用无穷尽。贵极无为,不随诸数,故名为顶。譬如佛顶,虽是妙相,而不可见。经云。唯心与目,今何所在。又云。以何为心,当我拳耀。是故七处无所,相想非体。不可指是,不可指非。既非明暗色空,亦非觉闻知见等。皆是显此现前一念,本自离一切相故也。善读经者,能向此三字中,识取自心,则无上宝王,不求自致。善观心者,能向一介尔心中,识此妙理。则无边法藏,触处洞明。故先约心法&#61631;释也。</p><p style="line-height:1.5em">　　○二约佛法广释。夫心法圆具,何所不周。迷强不知,更观果德。验果知因,令自荐取。所云广者,不过广其所?。非谓心外更有佛法也。复为四意。一约事释。二约理释。三约法释。四约喻释。今初。</p><p style="line-height:1.5em">　　本经初卷文云。尔时世尊,顶放百宝无畏光明。光中出生,千叶宝莲。有佛化身,结跏趺坐,宣说神咒。第七卷云。斯是如来无见顶相,无为心佛,从顶发辉,坐宝莲华,所说心咒。又云。尔时世尊,从肉髻中,涌百宝光,乃至放光如来,宣说神咒。又云。亦说此咒,名如来顶。而结名中,直云是经名大佛顶等。以是观之,若经若咒,同名大佛顶,故可约事直释也。夫事相法门,必有所表。且此神咒,释迦何不自宣,乃现顶光化佛。又此化佛,何故名为无为心佛。良以释迦如来,既已示现出家修道,方证菩提。众生习见,谓是从父母以生身,因修证而&#63201;果。条然与我辈有殊。曾不知其心性平等。故今顶现化佛,表其非属修成,祇是即心自性。方是法身无为,天然妙觉。尊胜第一,应化之本。法身故称大。妙觉故称佛。尊胜故称顶。此大佛顶,的是十界同具之心源耳。</p><p style="line-height:1.5em">　　○二约理释</p><p style="line-height:1.5em">　　夫大佛顶三字,直诠果上三德。而字字圆具三意,亦复非横。所谓大者,赞三德也。法身体大。般若相大。解脱用大。所谓佛者,&#61615;三德也。法身本觉。般若始觉。解脱究竟觉。所谓顶者,表三德之究竟也。法身更无可上,般若不可相见。解脱放光现化。故合名之为大佛顶也。又一字所具三义,仍复各各圆具三义。大字三义者,谓大、多、胜。大即法身,统诸法故。多即般若,照诸境故。胜即解脱,超一切故。佛字三义者,谓自觉觉他觉满。自觉是般若。觉他是解脱。觉满是法身。顶字三义者,谓最尊义,不可见义放光现化义。最尊是法身。不可见是般若。放光现化是解脱。仍复圆具三义者,参照大玄义,兹不广录。</p><p style="line-height:1.5em">　　○三约法释</p><p style="line-height:1.5em">　　此大佛顶法,是十方如来,及大菩萨,自住三昧。是故最尊无上,名之曰大佛顶。亦名第一义谛。亦名胜义中真胜义性。亦名无上觉道。亦名无戏论法。亦名阿毗达摩。亦名真实圆通。亦名无等等阿耨多罗三藐三菩提心。以要言之,只是众生本具心性。常不变而随缘。正随缘而不变。迷之则生死无边,类演若之狂走。悟之则涅槃本有,喻神珠之元在。惟此理为真实,故是大觉最胜之顶法也。经中初则从胸?字涌出宝光,?灌十方诸如来顶。次则十方如来顶光来灌佛顶。乃至说圆通已,世尊及十方佛,五体同放宝光,互灌佛及诸菩萨顶。皆即表示此最胜法。所谓依最胜理,说最胜教。依最胜教,起最胜行。依最胜行,还契此最胜理。教行理三,悉名大佛顶矣。</p><p style="line-height:1.5em">　　○四约喻释</p><p style="line-height:1.5em">　　如来藏性,不可以有相喻。不可以无相喻。不可以亦有相亦无相喻。不可以非有相非无相喻。譬如佛顶,不可以有相见。不可以无相见。不可以亦有相亦无相见。不可以非有相非无相见。若谓有相,何以华严九地善知识,自云不可得见。若谓无相,何以此会大众,皆得仰观顶光化佛。若谓亦有相亦无相,终属相违。若谓非有相非无相,徒增戏论。如来藏性,亦复如是。经云。指皆是物,无是见者。又云。而如来藏本妙圆心,非心,非空,乃至非我,非净,一切俱非等。此即喻如佛顶,不可以有相见也。经云。是万象中,微细发明,无非见者。又云。而如来藏元明心妙,即心,即空,乃至即我,即净,一切俱即等。此即喻如佛顶,不可以无相见也。经云。见与见缘,并所想相,如虚空华,本无所有。又云。而如来藏妙明心元,离即,离非等。此即喻如佛顶,不可以亦有相亦无相见也。经云。此见及缘,元是菩提妙净明体。云何于中有是非是。又云。而如来藏妙明心元,是即非即等。此即喻如佛顶,不可以非有相非无相见也。故以佛顶喻如来藏性也。</p><p style="line-height:1.5em">　　○三约众生法例释</p><p style="line-height:1.5em">　　夫大佛顶性。含灵本有。虽迷悟天渊,而体用悉皆平等。故须就众生现前三障,点示三德。令知演若,纵未歇狂,头原不失。言三障者。一烦恼障,谓见思惑,尘沙惑,无明惑。障三菩提。二业障,谓善、恶、不动,诸有漏业,偏真无漏业,及出假神通、亦有漏亦无漏业,障三解脱。三报障,谓同居分段报,方便变易报,实报变易报,障三涅槃。然三惑,即三菩提。何以故。离菩提性,无别惑故。如离目无瞪。三业即三解脱。何以故。离解脱性,无别业故。如离手无拳。三土生死,即三涅槃。何以故。离涅槃性,无生死故。如离空无花。故曰。惑即般若。业即解脱。苦即法身也。</p><p style="line-height:1.5em">　　此众生法。亦即心法。非于心外,别有众生。非于众生法外,有心法。亦即佛法。非于佛法外,别有众生法。非于众生法外,有佛法。是故能于一众生法中,具见一切众生法,一切佛法,一切心法,无非大佛顶法者。便能于一佛法中,具见一切佛法,一切心法,一切众生法,无非大佛顶法。亦能于一心法中,具见一切心法,一切佛法,一切众生法,无非大佛顶法。此之谓善知心佛众生,三无差别也。释大佛顶竟。</p><p style="line-height:1.5em">　　○二释如来密因修证了义分四。初释如来。二释密因。三释修证。四释了义。今初。</p><p style="line-height:1.5em">　　言如来者,大觉之通号也。不变名如。随缘名来。六凡众生,但能随缘,不能不变,乃来而不如。二乘圣人,但能不变,不能随缘,乃如而不来。惟佛能随缘,亦能不变。能不变,亦能随缘。故称如来。有三身不同。金刚经云。无所从来,亦无所去,故名如来。本经云。生灭去来,本如来藏,常住妙明,不动周圆,妙真如性。性真常中,求于去来迷悟生死,了不可得。是法身如来也。转*轮经云。第一义谛名如。正觉名来。本经云。明极即如来。是报身如来也。成实论云。乘如实道,来成正觉。本经云。自觉已圆,能觉他者,如来应世。是应身如来也。复次真谛为如实道,一切智为正觉。断见思为自觉,令他断见思为觉他。是藏通如来也。中谛为如实道,一切种智为正觉。断无明为自觉,令他断无明为觉他。是别圆如来也。复次若言法身本有,报身修成,应身起用,是别教如来也。若言三身全是性具,亦复全是修显,性修不二,圆教如来也。今正明圆教如来,乃修德之究竟,称性之极果也。</p><p style="line-height:1.5em">　　○二释密因</p><p style="line-height:1.5em">　　密者、独知独见之谓。因者、出生圣果之谓。若连上义,言大觉依大顶法为因,而大兴万行也。经云。不生不灭为本修因,然后圆成果地修证。因该果海,果彻因源。故名为密。又正因、了因、缘因。圆具、圆修、圆发。不纵不横,不并不别。故名为密。又经初阿难启请,妙奢摩他,三摩,禅那,最初方便,即是请此密因。佛答之曰,有三摩提,名大佛顶首楞严王。具足万行。十方如来,一门超出妙庄严路。即是答此密因。所谓全性起修,全修在性。故名为密耳。</p><p style="line-height:1.5em">　　○三释修证</p><p style="line-height:1.5em">　　磨练治习谓之修。忘心默契谓之证。谓大觉依此顶法,而断惑证真也若别而释之。修有缘修、真修。证有分证、满证。四教列位不同。若言四善根位,生灭道品为缘修。见谛已后,重虑缘真为真修者。藏教意也。若言性地,相似无生空慧为缘修。见地已后,真无生慧为真修者。通教意也。若言住行向,次第三观为缘修。登地已后,中道实观为真修者。别教意也。若言十信,相似一心三观为缘修。住后,一心三观无功用道为真修者。圆教意也。若言断见惑为分证,断思惑尽为满证者。藏通意也。若言断一品无明为分证,断十二品无明为满证者。别教意也。若言初发心时,便成正觉,成就慧身,不由他悟,为分证。乃至五住究竟,二死永亡,圆满菩提,归无所得,为满证者。圆教意也。今是圆修圆证,故名如来修证。</p><p style="line-height:1.5em">　　○四释了义</p><p style="line-height:1.5em">　　无不究尽谓之了。不落言思谓之义。谓大觉为此第一义谛大事因缘,出现于世。今已究竟无余,名了义也。良以众生业识茫茫,全无知觉。恒处长夜,流转生死,无有了期。小乘坐守化城,耽寂灭乐,自止中途,不肯前进,亦未能了。即使菩萨,位至等觉,前程有路,未至圆极,尚未毕功,终是不了。唯有大觉,障尽惑空,因圆果满,能事已毕,更无余事。一义皆了,更无余义。是知法性高山,唯如来直造其顶。经云。如是重重单复十二,方证妙觉,成无上道。故云如来密因修证了义。</p><p style="line-height:1.5em">　　○三释诸菩萨万行首楞严分三。初释诸菩萨。二释万行。三释首楞严。今初。</p><p style="line-height:1.5em">　　诸、是众义。约时处,则有十方三世。约解行,则有偏圆权实。梵语菩提萨埵,此翻觉有情。约三义释。一约自利言,觉虽分证,尚有情识故。二约利他言,觉彼有情,令他同己故。三约二利言,上求大觉,下化有情故。约教释者。若最初发心,依四谛境,发四弘誓愿,广修六波罗密,三祇修福慧,百劫种相好,及至树下,方结断者,藏教义也。亦自断惑,亦化众生,正使虽尽,扶习润生者,通教义也。知有中道佛性,用次第三观,断惑利生者,别教义也。了知心佛众生,三无差别,从始至终,圆伏、圆断、圆成二利者,圆教义也。今言诸者,正指入位中,观行、分证、之五十五位凡圣人也。</p><p style="line-height:1.5em">　　○二释万行</p><p style="line-height:1.5em">　　万是此方总数,表其最多,非限量之局数也。行是修德都名,行门虽多,不出二种。一慧行。二行行。般若为慧行。五度为行行。慧行为正行。行行为助行。又助行,有显密二种不同。经中清净律仪,为显行。坛仪心咒,为密行。若云历位所修之行,行应无量。如十信、全根力而植佛种。十住、生佛家而成佛子。十行、广六度而行佛事。十回向、回佛事而向佛心。四加行、泯心佛而灭数量。十地、证真如而覆涅槃。等觉、齐佛际而破生相。一具一切,主伴重重。缘起无碍,如帝网珠,照映无尽。今言万者,不过&#61631;顺世之大数而已。</p><p style="line-height:1.5em">　　○三释首楞严</p><p style="line-height:1.5em">　　梵语首楞严,此云一切事究竟。严者,名坚固。具云,一切事,毕竟而得坚固,名首楞严也。所言一切事者,即经中所明,五阴、六入、十二处、十八界、七大也。言毕竟坚固者,即前五阴等一切诸法,皆非因缘、非自然、非和合、非不和合。皆悉本如来藏,常住妙明,不动周圆,妙真如性。亦皆悉清净本然,周?法界也。亦翻健相分别者,谓善知五阴浊相,及澄浊得清相。善知入、处、界、大、流相、所相、及入流亡所相。善知二十五门修证,各有能历三渐次行,所历五十五位,始终差别,及平等相。善知一念迷惑,能起七趣升沉,诸因果相。善知修奢摩他,毘婆舍那,所现微细诸魔事相。故名健相分别也。承上意谓,始自干慧,终至等觉,各皆以此大佛顶法为因,广修万行,分断无明,分证真理,上历六十圣位。故皆步步踏着阶梯,事事得成坚固。所谓截琼枝寸寸是宝,析旃檀片片皆香。虽云未了,已得分真。故曰诸菩萨万行首楞严也。是知元清净体如来藏心,唯佛与佛乃能究竟,名究竟觉。惟诸菩萨,分分断证,名随分觉。所谓过去诸如来,斯门已成就。现在诸菩萨,今各入圆明。除诸佛菩萨,其余出世小果,治世圣贤,虽皆各有悟入,依稀仿佛,窥见一斑,类皆堕在相似觉中。以不能空五阴、销六根、尽五住、超二死、未融心量,未终圆极故也。唯诸佛菩萨,穷高极顶,透性彻相,证无上法,是无等等。故经中标云,大佛顶首楞严王,其旨深哉。释总题别名竟。</p><p style="line-height:1.5em">　　○次释通名为二。初正释经字。二历法明经。今初。</p><p style="line-height:1.5em">　　梵语修多罗。或云修单兰。或云修&#63200;路。或云素怛缆。总是彼方楚夏不同。此土或翻为契。或翻法本。或翻为线。或翻善语教。或翻为经。或云无翻。含五义故。一法本义、亦云出生。二微发义、亦云显示。三涌泉义。四绳墨义。五结&#61599;义。智者大师,和融有无,复于翻五含五,各作三义释之。即是教、行、理三。所谓契缘、契事、契理。乃至结教、结行、结理。教指世界悉檀。行指为人、对治、二种悉檀。理指第一义悉檀。具如法华玄义广明。兹不具出。今约此方经字,训法、训常、释之。法者,可轨义。常者,不变义。可轨者。教可轨、行可轨、理可轨。经云。是佛顶光聚微妙章句,出生十方一切诸佛。又云。汝当恭钦十方如来,究竟修进,最后垂范。教可轨也。经云。十方如来一门超出妙庄严路。行可轨也。经云。妙性圆明,离诸名相。理可轨也。不变者。教不变、行不变、理不变。经云。如我此说,名为佛说。不如此说,即魔王说。教不变也。经云。过去诸如来,斯门已成就。现在诸菩萨,今各入圆明。本来修学人,当依如是法。行不变也。经云。汝与众生,亦复如是,宝觉真心,各各圆满。理不变也。</p><p style="line-height:1.5em">　　○二历法明经</p><p style="line-height:1.5em">　　若从佛及四依闻法,则音声为经。若从卷帙,则色尘为经。若法行人,历法观察,则法尘为经。若他国土,有以光明作佛事者,亦是色尘为经。香积佛国,即是香尘为经。以香饭作佛事,兼取味尘为经。或有佛国以天衣作佛事,即是触尘为经。复次悟者、一切是经。迷者、一切不知是经。且如佛正说法,有时四百九十八人,意中罔罔,则与清风过耳何异。而古人或闻击竹,或闻媱词,或闻估肉俚言,皆即悟道。则何声非经。又如黄卷赤牍,种种庄严。牛羊鸡犬视之,则与草木瓦石何异。而古人或见桃花,或见流水,或观块破,皆即悟道。则何色非经。复次佛斥阿难云。汝等尚以缘心听法,此法亦缘,非得法性。既云非得法性,是未悟理。既不悟理,即不成行。既不成行,则教道亦虚。而憍陈那,于佛音声悟明四谛。既已悟理,验必成行。既已成行,则验教非谬。故知教体不殊,迷悟自异。且尼沙陀观色,色即是教行理。童子闻香,香即是教行理。药王尝味,味即是教行理。毕陵伤刺,痛即是教行理。乃至六根、六识、七大、亦复如是。以要言之。根尘诸法,一一本即如来藏性。性不可变,法尔可轨。举体既即理经,那得不是教经,行经。故于一一法中,能见大佛顶理者。则一一无非如来密因修证了义。一一无非诸菩萨万行首楞严矣。释名竟。</p><p style="line-height:1.5em">　　○二显体为四。初须显体。二正出体。三?引证。四通异名。今初。</p><p style="line-height:1.5em">　　体者、主质之义。名傍是宾,体正是主。名是假名,体是实质。体乃名下之所诠。经中从始至终,无非名言。意欲令人寻名得体,如因筌得鱼,因指见月。若逐名迷体,如捉蛇尾,返遭其螫。世尊所以常为弟子说筏喻者。法尚应舍,何况非法。即如本经。大佛顶,是理经名。密因修证了义,是教经名。万行首楞严,是行经名。乃至十卷灵文,一一皆是能诠之名。就兹名下,一一皆显所诠之体。得此体已,方能全性起修,以修合性。又释名总示三德。显体别在法身。明宗别在般若。论用别在解脱。教相分别总别。故释名之后,须显体也。</p><p style="line-height:1.5em">　　○二正出体</p><p style="line-height:1.5em">　　此经以来如藏妙真如性为体。于一题三名之中,取大佛顶名。于竖义中,取大字义。于横义中,取体大义。本觉义。最尊义。于三德中,即是取法身德。复次于三因中,取正因佛性。于三了义中,取理了义。于十毕竟中,取理毕竟。复次于经文辨见中,取见见非见义。于阴、入、处、界中,取随缘不变义。于冰水喻中,取湿性义。于七大中,取清净本然义。于如来藏,取离即离非,是即非即义。今更就经中盛谈,一一皆云、本如来藏妙真如性。故以此名,而显经体。当知即是中道理性也。</p><p style="line-height:1.5em">　　○三?引证</p><p style="line-height:1.5em">　　经文于四科之首,即总标云。殊不能知生灭去来,本如来藏常住妙明不动周圆妙真如性。而于下文复征起云。云何五阴,本如来藏妙真如性。乃至十八界文,亦皆如是。又七大中,一一皆云。汝元不知如来藏中,性色真空,性空真色等。至后三大文中。各各更加性真圆融,皆如来藏,本无生灭之语。重重昭示,不一而足。直至答满慈问,方乃圆结如来藏性一体三义。然后何难领诲请修。喻以虽获大宅,要因门入。是明指此如来藏性,为天王所赐华屋矣。以藏性虽人人本具,迷强不知。知由佛示,义如佛赐。譬如诸侯失国,天王为之继绝举废,亦名为赐也。又文殊选圆通毕,结云,顶礼如来藏,无漏不思议。岂非以众生所具,即具此体。耳门所显,即显此体。诸佛所证,即证此体。故藉此同体法性之力,以加被于未来也哉。明文在兹,可为诚证也。</p><p style="line-height:1.5em">　　○四通异明</p><p style="line-height:1.5em">　　本经初卷云。佛告阿难,一切众生生死相续,皆由不知常住真心性净明体。即是指此体也。次则阿难自责云,当由不知真际所诣。真际亦是此体异名。佛示第二根本云,无始菩提涅槃元清净体。又云,何况清净妙净明心,性一切心而自无体。皆指此体。阿难又自责云,良由不知寂常心性。佛又告云,吾今为汝建大法幢。亦令十方一切众生,获妙微密性净明心。亦指此体。第二卷云云何汝等遗失本妙圆妙明心、宝明妙性。又云,本是妙明无上菩提净圆真心。又云,汝等声闻狭劣无识,不能通达清净实相。第三卷云,故我今时为汝开示第一义谛。又云,亦令当来修大乘者通达实相。第四卷云,普为此会宣胜义中真胜义性。又云,一乘寂灭场地。又云,性觉妙明,本觉明妙。又云。观性元真,唯妙觉明。又云,故发真如妙觉明性。又云,宝觉真心,各各圆满。又云,胜净明心,本周法界。第六卷云,觉海性澄圆,圆澄觉圆妙。又云,是则圆真实。是则通真实。是则常真实。第七卷云,妙性圆明,离诸名相。第九卷云,于妙圆明无作本心。又云,本觉妙明觉圆心体。第十卷云,于涅槃天将大明悟。又云,精真妙明,本觉圆净。如是等种种异名不同,皆指此体也。</p><p style="line-height:1.5em">　　○三明宗分三。初简宗用。二正明宗。三诸教异同。今初。</p><p style="line-height:1.5em">　　妙玄云。先德有言,宗即是体,体即是宗,今所不用。何者。宗是因果,因果即二。体非因果,体即不二。体若是二,体即非体。体若不二,体即非宗。宗若是二,宗即非体。宗若不二,宗即非宗。如梁柱,是屋之纲维。屋空,是梁柱之所取。不应以梁柱,即是屋空。屋空,便是梁柱。宗体若一,其过如是。又宗体异者,则二法孤调。宗非显体之宗,宗则邪倒无印。体非宗家之体,体则狭劣不周。离法性外,别有因果。宗体若二,其过如是。今言不二而二,而有宗。不一而一,而有体也。</p><p style="line-height:1.5em">　　○二正明宗</p><p style="line-height:1.5em">　　宗者,趣也。语之所尚曰宗。宗之所归曰趣。乃修行之归宿,会体之枢机。若行者不识宗趣,则行业无归,又何能领会不思议之妙体乎。故宗趣不可不知。前显体,显于性。今明宗,明于修。全性起修,不二而二。全修在性,二而不二。今以梁柱喻宗。屋空喻体。由有梁柱,方得屋空受用。是故显体之后须明宗也。此经以不生不灭因果为宗。文云。应当审观因地发心,与果地觉,为同为异。若于因地,以生灭心为本修因,而求佛乘不生不灭,无有是处。又云。依不生灭,圆湛性成。以湛旋其虚妄灭生,复归元觉。得元明觉,无生灭性,为因地心。然后圆成果地修证。盖因若生灭则不能该于果海。果若生灭,则不能彻于因源。今以二决定义,为初心人,入手之方便。令其去浊以就清,从根以解结。方为修证了义,方得究竟坚固。又耳根圆通,即是不生不灭因果。谓此众生现前闻性,本圆、本通、本常,名为不生不灭因。依此修习断惑证真,便成不生不灭果。今言不生不灭因果,则任运摄得耳根圆通。故以不生不灭,为此经之宗趣也。</p><p style="line-height:1.5em">　　○三诸教异同</p><p style="line-height:1.5em">　　藏教依生灭四谛,修析空观,成灰断果,则因果皆属生灭。通教依无生四谛,修体空观,成偏真果则因果虽皆无生,亦非真不生灭。别教依无量四谛,修次第三观,成报身果,则因带生灭,果方分证不生不灭。若以教道夺之。涅槃为了因所了,可云不生不灭。菩提为生因所生,便非不生灭性。则果中犹是半生半不生耳。圆教初心,悟此不生灭理,即名字不生不灭。以湛旋其虚妄灭生,即观行不生不灭。复还元觉,即相似不生不灭。得元明觉无生灭性,为因地心,即分证不生不灭。圆成果地修证,即究竟不生不灭。今经正是圆教妙宗也。</p><p style="line-height:1.5em">　　○四论用分二。初简宗用。二正明用。今初。</p><p style="line-height:1.5em">　　妙玄云。宗亦有用,用亦有宗。宗用非用用,用用非宗用。用宗非宗宗,宗宗非用宗。宗有用者。因果是宗,因果各有伏断为用。用有宗者。慈悲为用宗,断疑生信为用用。若论于宗,但明因果,且置伏断。若论于用,但明断疑生信,且置慈悲也。</p><p style="line-height:1.5em">　　○二正明用</p><p style="line-height:1.5em">　　用是力用。乃如来之妙能,经中之胜用。如来以权实二智为妙能,此经以离爱得脱为胜用。文中显密二说,皆有离爱之妙力,得脱之胜用。亦即以离爱为功,得脱为德也。经云。&#63229;文殊师利,将咒往护。恶咒消灭。提奖阿难,及摩登伽,归来佛所。是离爱也。又云。摩登伽心,淫火顿歇、得阿那含。爱河干枯,令汝解脱。是得脱也。又云。以神咒力,消其爱欲。是离爱也。又云。神咒冥资,速证无学。名得脱也。以上皆是密说之用。又云。不如一日修无漏业,远离世间憎爱二苦。离爱义也。又云。离苦得解脱。又云。闻说偈已,成阿罗汉。得脱义也。又云。我今度汝已出生死。得脱义也。又云。令识虚妄,深厌自生。知有涅槃,不恋三界。离爱义也。以上皆是显说之用。又云。亦名救护亲因,度脱阿难,及此会中,性丘比尼,得菩提心,入?知海。又云。阿难得蒙如来,开示密印,般怛啰义。乃至断除三界修心六品微细烦恼。以上即是双彰显密之用。今经显密二说而所离者。有三界果报之爱。有偏真涅槃之爱。有出假神通之爱。有中谛似道法爱。而所得者。有圆净涅槃之脱。有方便净涅槃之脱。有性净涅槃之脱。能令众生,圆离诸爱,圆得诸脱。即是圆教大力用也。</p><p style="line-height:1.5em">　　○五判教分二。初?述纲要,如佛顶玄义,兹不复出。二正判此经分三。初具申五时八教言外之旨。二正以此经结属教部。三校余大乘有三殊胜。今初。</p><p style="line-height:1.5em">　　原夫诸佛出世,教必逗机。机有万殊,教亦何定。故五时、必须兼论通别。八教、必须互相组织。方收万有不齐之机。而天台圣祖,语意俱圆。后人承用,不免偏执。知五时之别,不知五时之通。知开显必待醍醐,不知毒发通前四味。所以纷纷诤论,无有了期。今更&#61631;出其意,以为判教纲维。盖&#61593;机虽复无量,大约不出四种。一者最利,始终皆见于大。二者最钝,始终皆见于小。三者利而仍钝,虽不终于小证,然必备历五时,方于法华入实。四者钝而仍利,虽不即见华严,然于般若、方等,便得悟入。或于阿含,便能密入。且如即今登伽一事。据此经佛顶放光,文殊将咒,则是一类大机所见。据登伽经,佛自说咒,及说二人夙世因缘,则是一类小机所见。此皆一席同听异闻之明证也。</p><p style="line-height:1.5em">　　○二正以此经结属教部</p><p style="line-height:1.5em">　　若以此经为华严耶。华严说在初成道时。佛说今经,年已六十二岁。既非其时。又华严惟为大根众生,说圆别教。今经乃为阿难等诃小说大。复非其味。谓此经为阿含耶。阿含正化二乘。此经正诃二乘。尤非其类。谓此经为般若耶。般若会一切法,皆摩诃衍。不复弹斥二乘。今经唯有如来藏三义中,普收十界,与般若同。而前后诃小乘处,不一而足,全与彼异。又般若有共不共二种。此经专明不共。说时虽同,部味决不同也。谓此经为法华耶。法华开权显实。此经破妄显真。法华举手低头,皆成佛道。此经不知二本,不成菩提。时之与味,一向不同。谓此经同涅槃耶。既非中夜唱灭之时,又非借三助之一旨,尤难联络。既此四部不可浪收,不归方等,将谁归耶。且弹偏斥小,叹大褒圆,正是方等法门。故知于通别二五时中,乃通五时之方等也。于四机中,即钝而仍利者所见也。于四种化仪中,是顿教相,非顿教部也。是渐时,非渐教也。大机所见,小机不见,是秘密相也。放光说咒,亦是秘密部也。阿难悟大,登伽证小,亦是不定义也。于四种化法中,正诃藏教,傍诃通别,独明圆教也。</p><p style="line-height:1.5em">　　○三校余大乘有三殊胜。</p><p style="line-height:1.5em">　　又此经,与他部方等,同而不同。有三种殊胜,不可不知。一者他部方等,但对斥三藏,兼用通、别、圆理。此经则兼斥藏、通、别理,唯用圆理。一殊胜也。二者他部方等明位,兼用通、别、圆位。此经明位虽用四教之名,实唯明圆教之义。二殊胜也。三者文中虽有菩提涅槃,尚在遥远,历劫修证之&#62299;。而总是全性起修,全修在性。此是圆家之渐,不同历别法门。三殊胜也。然则教相虽在方等,而方等中圆,乃生酥毒发之味。即与醍醐同也。奚必强置于法华之后,方称最胜哉。&#61631;辑五重玄义竟。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 