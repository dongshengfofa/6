<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,《妙法莲华经会义》摘要卷一' />
<link href='../css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>《妙法莲华经会义》摘要卷一</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　《妙法莲华经会义》摘要卷一</p><p style="line-height:1.5em">　　慕印居士&nbsp;张秉全辑录</p><p style="line-height:1.5em">　　将释此经,大文为二。初题目,二入文。题目有二。初经题,二品题。经题具如《玄义释籤》,略如《妙玄节要》兹不复说。今先释品题,然后入文。品题共二十八。今先释序品。</p><p style="line-height:1.5em">　　序品第一</p><p style="line-height:1.5em">　　序者,训庠序,(庠序者,教化之宫。商代曰序,周代曰庠。即今之学校也。)谓阶位、宾主、问答,悉庠序也。(庠序中人阶位不同,有校长、有资深名教授、一般教授及讲师等,庠序中学科设立,有主有宾。主课则六经四书为主,辅课则诸子百家曰宾。庠序中常举行学术讲座,有问有答。此皆是庠序中应有之义。故云悉庠序也。)</p><p style="line-height:1.5em">　　又次由述三义,如是等五事(信、闻、时、主、处)冠于经首,即次序。放光六瑞,起发之端,由序也。(佛放眉间光,天雨四华,普佛世界六种震动,从而起发法华高会之大教,即由序)。问答释疑,正说弄引,叙述也。(弥勒疑问,文殊作答,谓此六瑞是佛欲说法华经的引头,即叙述。)具此三义,故称为序。品者,梵云跋渠,此翻为品,义类同者,聚在一段,故名为品也。(品有三种情况),或佛自唱,如梵网经心地(品,佛自唱位号云,“我今庐舍那,等”。)或结集家所置,如大论所述,大品般若,本惟三品。(一序、二魔事、三嘱累)或翻译人添足,如罗什译摩诃般若,成九十品。今药王本事(品)是佛唱,妙音观音等,是结集家梵文中诸品先足,(原先就有的)并非译人所添。诸品之始,故言第一。</p><p style="line-height:1.5em">　　入文为三,初通序迹本两门,二别说迹门两门,三流通迹本两门。释此为四:一因缘,二约教,三本迹,四观心。始从如是(我闻),终于(作礼)而去,(智者大师)皆以四意消文。而今(会义)略书,或(说)三二一,贵在得意耳。(明白经义即可)所以用四释者,广则令智退。(过广,则头绪纷繁,阅者不得要领,反使理解之智退没。略则意不周(经意说不圆满)。我今处适中说。(繁略适中),令经义易于明了。</p><p style="line-height:1.5em">　　因缘,亦名感应。众生无机,虽近不见。(若有其机),慈善根力,远而自通。感应道交,故用因缘释也。夫众生求(解)脱,此机众矣。圣人起应,应亦众矣。此义更广,处中在何?(怎么处中而说?)大经云,慈善根力,有无量门。略则神通。神通即是应之异名,对感即名感应。设应虽众,不过于慈(善根力),求脱虽多,讵出于感。故感应二字,处中明矣。</p><p style="line-height:1.5em">　　(约教),夫十方机感,旷若虚空,教法弥广,何名处中(怎么处中而说)?今论娑婆国土,音声佛事,则甘露门开。依声教释,并以(佛)金口为本,不少不多。(不太简、不太繁)中说明矣(即是处中说原则)。</p><p style="line-height:1.5em">　　(本迹),夫应机设教,教有权实,浅深不同。将本望迹,机多教异。其迹必广。何名处中(怎么处中)?今置指存月,(不看指,惟观月。)亡迹寻本。(离迹求本)迹多虽广,论本唯一,处中明矣。(掌握这些原则,处中而说就会明白矣)。</p><p style="line-height:1.5em">　　(观心),夫寻迹迹广,徒自疲劳。寻本本高,高不可极。如数他宝,自无半钱。但(只要)观己心之高广(聚穷横遍),扣无穷之圣应(法身),机成致感,(感应道交)逮得己利。(必得己之实益)故用观心之释也。</p><p style="line-height:1.5em">　　证因缘者,方便品云,十方诸佛为一大事因缘,出现于世。证约教者,方便品云,以种种法门,宣示于佛道。大经云,粗言及软语,皆归第一义。证本迹者,寿量品云,今天人阿修罗,皆谓我少出家,去伽耶城不远,得三菩提,然我实成佛已来,无量无边阿僧祇劫。以斯方便,导利众生。五百受记品云,内秘菩萨行,外现是声闻,实自净佛土。示众有三毒,又现邪见相。我弟子如是,方便度众生。此则师弟皆明本迹。证观心者,譬喻品云,若人信汝所说,即为见我,亦见于汝,及比丘僧并诸菩萨。</p><p style="line-height:1.5em">　　今且约三段(序、正、流通)示因缘相。众生久远蒙佛善巧(说法),令种佛道因缘。中间相值,更以异方便,助显第一义而成熟之。今日雨华动地,以如来灭度而度之。复次久远为种,过去为熟,近世为脱。地涌(菩萨)等是也。复次,中间为种,四味调停为熟。(四味,乳、酪、生酥、熟酥。即华严、阿含、方等、般若四时),王城(法华高会)为脱,今之开示悟入者是也。复次今世为种,次世为熟,后世为脱,未来得度者是也。以如是等因缘,故有序分也。众见希有瑞,向慕钦渴,欲闻具足道。佛乘机设化,开示悟入佛之知见,故有正说分也。非但当时获大利益,后五百岁远沾妙道,故有流通分也。</p><p style="line-height:1.5em">　　次约三段(序、正、流通)示约教相。此序非为人天清升作序,非为二乘小道作序,不为即空通三(乘)作序,不为(别)独菩萨法作序,乃为正直舍方便,但说无上道作序耳。此正说不指世间为正,不指萤光析智(藏析空智)为正,不指灯炬体法智(通体空智)为正,不指星月(别)道种智为正,乃正指日光(圆)一切种智为正也。此流通非为世间作流通,非流通半字(藏半字法门),非流通共字(通共字般若法门,非流通别字(独菩萨法),纯是流通圆满修多罗满字法门也。</p><p style="line-height:1.5em">　　次约三段示本迹者,久远行菩萨道时,宣扬先佛法华经,亦有三分上中下语,亦有本迹。但佛佛相望,是则无穷。今别取释迦最初成佛时所说法华三分,上中下语。专名为上,名之为本。何以故?最初成佛,初说法故。中间行化,助大通智胜、然灯等佛,宣扬法华三分者,但名为中,但名为迹。何以故?前有上故,前有本故。今日王城所说(法华)三分,但名为下,但名为迹。</p><p style="line-height:1.5em">　　次约三段示观心相者,当约己心,论戒定慧为三分。修行则戒初,定中,慧后。若法门则慧为本,定戒为迹。又:戒定慧,各各作三分。戒三分者,初前方便(作受戒前种种准备),中白羯磨,后结戒竟。定三分者,初二十五缘。中正观。后历缘(在行住坐中观照)又,善入出住,为定三分。慧三分者,空(观)序,中(观)正,假(观)为流通。已约三分示四种相,当用此义,始从如是,终讫作礼而去,悉作四意消文。</p><p style="line-height:1.5em">　　甲初通叙迹本两门二。初闻法时处,二闻持之伴。</p><p style="line-height:1.5em">　　乙初闻法时处。</p><p style="line-height:1.5em">　　如是我闻,一时佛住王舍城,耆阇崛山中。</p><p style="line-height:1.5em">　　如是者,举所闻之法体。我闻者,能持之人也(即阿难)。一时者,闻持和合(说听一周)非异时也。佛者,(说法教主)。王城耆山。(闻经之处所)并下与大比丘等,是闻持之伴。(听闻大众)故云五事冠经首也。(五事,即信、闻、时、主、处、众五事)即证信序也。</p><p style="line-height:1.5em">　　乙二闻持之伴二。初列众,二总结众集。</p><p style="line-height:1.5em">　　丙初列众三。初声闻众,二菩萨众,三杂众。有事有义。事者,声闻形出俗网,(具出家相),迹近如来,证经为亲,故列前。天人形乖服异(形服与出家相迥异),迹非侍奉,证经为疏,故列后。菩萨形不检节(形服不定),迹无定处(居无定处)既不同俗,复异于僧。故居中间。义者,声闻欣涅槃,天人著生死,各有所偏。菩萨不欣(涅槃),</p><p style="line-height:1.5em">　　不著(生死),居中求宗。(居中道)故在两间。(两者中间)丁初声闻众二。初比丘众,二比丘尼众。</p><p style="line-height:1.5em">　　戊初又二。初多知识,二少知识。</p><p style="line-height:1.5em">　　己初又三。初举类明数,二明位叹德,三列名总结。</p><p style="line-height:1.5em">　　庚今初</p><p style="line-height:1.5em">　　与大比丘众万二千人俱。</p><p style="line-height:1.5em">　　与大比丘众,是举其气类(身份)。万二千人,是明其大数。与者,共义。大者,梵语摩诃,此言大,亦言多,亦言胜。(此等比丘,)为天王等大人所敬,故言大。超出九十五种外道之上,故言胜。遍知内外经典,故言多。又,数至一万二千,故言多。比丘者,含怖魔、破恶、乞士三义。(比丘)出家,复化人俱离三界,乖于魔意,(令魔怖惧),故名怖魔。出家人(持戒),必破身(三)口(四)七恶,故言破恶。唯乞食自济,身安道存,福利檀越(为檀越福田),故名乞士。三义相成,即比丘义也。怖魔即世界,乞士即为人,破恶即对治。出三界即第一义。比丘初受戒,修定修慧,已有破恶、怖魔、乞士三义。非独后心。依经家(解释),皆叹后心比丘耳。众者,梵语僧伽。此翻和合众。一人二人三人,皆不名僧。四人以上,乃名为僧。事和,无别众。(具身、口、意、戒、利六共住。)。法和,无别理。(同证俱解脱)佛常与千二百五十人俱。本迹者,本是一万二千菩萨,迹为万二千声闻也。</p><p style="line-height:1.5em">　　庚二明位叹德</p><p style="line-height:1.5em">　　皆是阿罗汉,诸漏已尽,无复烦恼,逮得己利。尽诸有结,心得自在。</p><p style="line-height:1.5em">　　阿罗汉,是明位。诸漏下,是叹德也。阿罗汉,或翻应真,或翻无著、不生、应供。或言无翻,而含三义。一无生义,不受后有故。二杀贼义,断尽见思故。三应供义,堪为福田故。诸漏已尽,无复烦恼二句,叹杀贼德。漏即三漏也。三漏:(一欲漏,谓众生因欲界见思二惑,造作诸业,不能出离欲界,故名欲漏。二有漏,因果不亡曰有,即色界无色界见思烦恼。不能出离色无色界,故名有漏。三无明漏,无所明了,故曰无明。即三界痴惑也。谓众生因此无明,漏落三界,故名无明漏。)逮得己利一句,叹应供德。三界因果,皆名为他。智断功德,皆名己利。己利具足,故成应供。尽诸有结,心得自在二句,叹不生(即无生)德。诸有,即二十五有生处。(二十五有即三界也)结,即二十五有生因。心得自在者,心自在,则慧必自在。定慧具足,乃俱解脱人也。</p><p style="line-height:1.5em">　　庚三列名总结。</p><p style="line-height:1.5em">　　其名曰:阿若憍陈如、摩诃迦叶、优楼频螺迦叶、伽耶迦叶、那提迦叶、舍利弗、大目犍连、摩诃迦旃延、阿【少/兔】楼驮、劫宾那、憍梵波提、离婆多、毕陵伽婆蹉、薄拘罗、摩诃拘絺罗、难陀、孙陀罗难陀、富楼那弥多罗尼子、须菩提、阿难、罗睺罗,如是众所知识、大阿罗汉等。</p><p style="line-height:1.5em">　　阿若下,是列名。如是下,是总结也。列名略举二十一尊者。</p><p style="line-height:1.5em">　　○憍陈如,姓也。此翻火器。婆罗门种。其先事火外道。从此命族姓。阿若者,名也。此翻已知。或言无知,非无所知,乃是知无耳。若依二谛,即是知真,以无生智为名也。又诸经论,称了本际。或云知本际。或翻为得道。增一阿含云,我佛法中,宽仁博识,初受法味者,憍陈如为第一。(世界悉檀)又,佛昔于饥世,化作大鱼。闭气不喘(示死状)木工五人,先得之,斫鱼肉。佛誓于来世,先度此五人,愿与其无生。故云,阿若。又迦叶佛时,九人学道,五人未得果,誓于释迦法中,最先开悟,本愿所牵(引),先得无生。故名阿若。(为人悉檀)日光未出,明星前现。憍陈如初得无生智,譬若明星,在众明之始。最先破暗,莫过明星。一切人暗灭,无前(于)陈如。故名阿若。(对治悉檀)太子入山学道,父王遣五人追侍。二人是母党,三人是父党。二人以欲为净,三人以苦行为净。太子苦行时,二人(不堪其苦)舍去。后太子受饮食酥油暖水。三人(以太子舍苦行)又舍去。太子得道,先为五人说四谛,陈如最初称解,故名阿若。(第一义悉檀)○摩诃迦叶,此翻大龟氏。亦翻饮光。名毕钵罗。因缘最广,略如《文句》(所说),须者寻之。头陀行第一。亲受佛嘱,为西土初祖。梵语头陀,此云抖擞。以十二行,抖擞十二种过。一者在阿兰若处,离愦闹过。二者常行乞食,离僧中食及受请过。三者次第乞食,离拣择过。四者受一食法,离多求过。五者节量食,离贪味过。六者中后不饮果蜜等浆,离求欲过。七者粪扫衣,离好衣过。八者但三衣,离增减过。九者冢间住,离常乐倒计过。十者树下止。离怖畏过。十一者露地坐,离贪树过。十二者但坐不卧,离烦恼贼过。具如十二头陀经广明。○优楼频螺,此翻木瓜林。那提,此翻河。亦翻江。伽耶,此翻城。兄弟三人,并是事火外道。因缘出瑞应经及诸部律。(须者往检)。增一阿含云,优楼频螺,能将护四众,供给四事(饮食、衣服、医药、卧具)令无所乏,最为第一。那提,心意寂然,降伏诸结,精进第一。伽耶,观了诸法,都无所著,善能教化第一。○舍利弗,此翻身子。亦云,珠子。名优波提舍,此翻论义。智慧第一。因缘具如《文句》(中说)。○大目犍连,姓也。此翻莱菔根。亦翻胡豆。名拘律陀。神通第一。○摩诃迦旃延,此翻文饰。亦翻扇绳。亦翻好肩。论义第一。○阿【少/兔】楼驮。此翻无贫。亦翻如意。佛之堂弟,天眼第一。○劫宾那,此翻房宿。父母祷房星而生。善知星宿第一。又,与佛共一房宿而得证果。故名房宿。○憍梵波提,此翻牛呞。受天王供养第一。○离婆多,此翻星宿。亦翻假和合。因二鬼争尸而得道故。坐禅入定,心不倒乱第一。○毕陵伽婆蹉,此翻馀习。(慢习)树下苦坐,不避风雨第一。○薄拘罗,此翻善容。年一百六十岁,无病无夭。常乐闲居第一。○摩诃拘絺罗,此翻大膝。舍利弗母舅,辩才第一。○难陀,亦云放牛难陀。此翻善欢喜。有(人)言,即律中跋难陀。○孙陀罗,此翻好爱。亦翻端正。以妻彰名。难陀如前释(善欢喜)佛之亲弟也。○富楼那,翻满愿,是其父名。弥多罗尼,翻慈女,是其母名。从父母以得名,故称满慈子。说法第一。○须菩提,此云空生。亦云善吉、善现。解空第一。○阿难,此翻欢喜。或云无染。佛之堂弟,多闻第一。○罗睺罗,此云覆障。佛之子也。因缘如《文句》(中说)。密行第一。○结云众所知识者,或言,知只是识。或言,闻名为知,见形为识。或言,见形为知,见心为识。(谓真识其人)上来多知识众竟。</p><p style="line-height:1.5em">　　己二少知识</p><p style="line-height:1.5em">　　复有学无学二千人。</p><p style="line-height:1.5em">　　次列少知识众,但举位明数而不叹德。呼此为少知识耳。约教者,藏教初二三果为有学,四果为无学。初比丘众竟。</p><p style="line-height:1.5em">　　戊二比丘尼众</p><p style="line-height:1.5em">　　摩诃波阇波提比丘尼,与眷属六千人俱。罗睺罗母耶输陀罗比丘尼,亦与眷属俱。</p><p style="line-height:1.5em">　　摩诃波闍波提,此云大爱道。佛之姨母。本住智度法门,迹为千佛之母,生育导师。六千者,数也。耶输陀罗,此翻华色。亦翻名闻。佛在家时,有三夫人,一瞿夷,二耶输,三鹿野。本迹者,妻,齐也。岂有博地凡夫为菩萨妻,故知本住寂定微妙法喜,迹为太子妻耳。初声闻众竟</p><p style="line-height:1.5em">　　丁二菩萨众。文为三。初气类大数,二明位叹德,三列名总结。戊今初</p><p style="line-height:1.5em">　　菩萨摩诃萨八万人</p><p style="line-height:1.5em">　　具存应云,菩提萨埵摩诃萨埵,什师略之。菩提翻道,萨埵翻有情,摩诃翻大。谓道心大道心之有情,即气类也。</p><p style="line-height:1.5em">　　戊二明位叹德</p><p style="line-height:1.5em">　　皆于阿耨多罗三藐三菩提不退转,皆得陀罗尼。乐说辩才,转不退转*轮。供养无量百千诸佛,于诸佛所、植众德本,常为诸佛之所称叹。以慈修身,善入佛慧。通达大智,到于彼岸。名称普闻无量世界,能度无数百千众生。</p><p style="line-height:1.5em">　　初句亦明位,亦叹德。次十二句,但叹德。共十三句,横竖叹德也。阿耨多罗三藐三菩提,此云无上正等正觉。不退转者,约位、行、念,论不退。皆得陀罗尼者,陀罗尼,此翻遮持。遮恶持善。竖叹离垢地(菩萨)戒度清净。横叹初住(菩萨)遮三障持三德也。乐说辩才句。竖叹发光地(菩萨)得大闻持,具四无碍辩。横叹初住(菩萨)口密功德也。转不退转*轮句。竖叹焰慧地(菩萨)自破己惑,破他迷暗。横叹初住(菩萨)现身作佛,说法度生也。供养无量百千诸佛句。竖叹难胜地(菩萨)以禅定神通力,遍兴供养。横叹初住(菩萨)遍能承事十方诸佛也。于诸佛所植众德本句。竖叹现前地(菩萨)般若现前,智是德本,如植种于地。横叹初住(菩萨)得实相本,能植众德也。常为诸佛之所称叹句。竖叹远行地(菩萨)二智方便,出过一切,广修利益,称会佛心。横叹初住(菩萨)开佛知见,与诸佛同,故为佛所称叹也。以慈修身句,竖叹不动地(菩萨)慈熏三业。熏身入五道,(度生)熏口为说法,熏心为设方便。横叹初住(菩萨)无缘慈力,能普现色身,遍应法界也。善入佛慧句。竖叹善慧地(菩萨),深入实际,妙彻本源。横叹初住,入秘密藏也。通达大智句。竖叹法云地(菩萨),智波罗蜜最为增上。横叹初住,一心三智无能障碍也。到于彼岸句。竖叹等觉内德,到三谛之彼岸。横叹初住(菩萨),事理分究竟也。名称普闻无量世界句。竖叹等觉外德,灌顶受职,法界咸闻。横叹初住(菩萨),圆德真实,与名相称也。能度无数百千众生句。竖叹等觉化他恩德,比之下地,最胜最广。横叹初住(菩萨),能为十法界作依止也。</p><p style="line-height:1.5em">　　戊三列名总结</p><p style="line-height:1.5em">　　其名曰:文殊师利菩萨、观世音菩萨、得大势菩萨、常精进菩萨、不休息菩萨、宝掌菩萨、药王菩萨、勇施菩萨、宝月菩萨、月光菩萨、满月菩萨、大力菩萨、无量力菩萨、越三界菩萨、跋陀婆罗菩萨、弥勒菩萨、宝积菩萨、导师菩萨,如是等菩萨摩诃萨八万人俱。</p><p style="line-height:1.5em">　　大士大名,或从法门,或从行德,或从本愿,虽是一名,备无量义。今依经依观,销(释)十八菩萨名。文殊师利,此云妙德。大经(大般涅槃经)云,了了见佛性,犹如妙德等。思益经云,虽说诸法,而不起法相,不起非法相,故名妙德。悲华经云,愿我行菩萨道所化众生,皆于十方先成正觉,令我天眼悉得见之。我之国土,皆一生菩萨。悉令从我劝发道心。我行菩萨道,无有齐限。宝藏佛言,汝作功德,甚深,甚深。愿取妙土。今故号汝为文殊师利,在北方欢喜世界作佛,号欢喜藏摩尼宝积,今犹现在,闻名灭四重罪。又首楞严三昧经云,过去无量阿僧祇劫,有佛号龙种上尊王,亦即文殊。观世音。梵云婆娄吉低税。千手千眼大悲经云,此菩萨不可思议威神之力,于过去无量劫前,已作佛竟,号正法明如来。大悲愿力,安乐众生,现作菩萨。又观音三昧经云,先已成佛,号正法明如来。释迦为彼佛作苦行弟子。悲华经云,过去宝藏佛时,转轮王第一太子,三月供佛及比丘僧,发菩提心。若有众生受三途等一切苦恼,若能念我,称我名字,为我天眼天耳闻见,不免苦者,我终不成无上菩提。宝藏佛言,汝观一切众生,欲断众苦。故今字汝为观世音。大佛顶首楞严经云,我念往昔无量无数恒河沙劫,有佛出世,名观世音。我于彼佛发菩提心,彼佛教我从闻思修入三摩地,初于闻中,入流亡所。乃至忽然超越世出世间,获二殊胜。一者,上合十方诸佛,与佛如来同一慈力。二者,下合十方一切众生,与诸众生同一悲仰。得成三十二应,十四无畏,四不思议无作妙德,彼佛叹我善得圆通法门,于大会中,授记我为观世音号。由我观听十方圆明,故观音名,遍十方界。得大势。亦名大势至。思益经云,我投足之处,震动三千大千世界及魔宫殿。故名大势至。观经云,但见此菩萨一毛孔光,即见十方诸佛净妙光明,是故号此菩萨名无边光。以智慧光,普照一切。令离三途,得无上力。是故号此菩萨为大势至。常精进者,大宝积云,是菩萨为一众生,经无量劫,随逐不舍,犹不受化,无一念弃舍。以身心俱进故。不休息者,思益经云,恒河沙劫为一日夜。是三十日为月,十二月为岁。过百千万亿劫,得值一佛。如是值恒沙佛,行诸梵行,修习功德,然后受记,心不休息。不休息与常精进,义意略同。欲辨别者,无间趣入,名为精进。长时无废(梵行)名不休息。宝掌者,普超经云,被上德铠,无能沮败。若于梦中,不志二乘,常以实心,诸通,慧心,为人讲宣。于诸珍宝,心无贪惜。药王者,悲华经云,愿贤劫一千四佛初成道,我皆供养。诸佛入灭,我皆起塔。劫尽苦恼,我皆救护。刀兵疾疫,作大药王。然后作佛。宝藏佛言,今当字汝为火净药王。在后作佛,即楼至如来。勇施者,出世法宝,遍施众生而无疲厌。宝月者,所证三谛,可贵如宝。能证三智,圆照如月。月光者,圆妙三智,能除昏烦热恼。满月者,三智圆明(如月),无有缺减。大力者,智境冥合,有大力用。无量力者,以大力用,遍应众缘,遍拔众苦。越三界者,以一心三观,超越分段变易二种三界。跋陀婆罗者,此云善守。亦云贤守。亦云贤首。亦云贤护。思益经云,若众生闻名者,毕定得三菩提。故名善守。位居等觉,众贤之首,故名贤首。善巧将护,令其不退,故名贤护。弥勒者,此云慈氏。思益经云,众生见者,即得慈心三昧。悲华经云,发愿于刀火劫中救护众生,名阿逸多。此翻无能胜。宝积者,积聚一心三智之宝。导师者,思益经云,于堕邪道众生,生大悲心,令入正道。(导也)不求恩报。(师也)结句(明数)可知。二菩萨众竟</p><p style="line-height:1.5em">　　丁三杂众者,果报与形服杂,得道者与不得道者杂。就文有八。初欲界天众,二色界天众,三龙众,四紧那罗众,五乾闼婆众,六阿修罗众,七迦楼罗众,八人众。</p><p style="line-height:1.5em">　　戊今初</p><p style="line-height:1.5em">　　尔时释提桓因,与其眷属二万天子俱。复有明月天子、普香天子、宝光天子、四大天王,与其眷属万天子俱。自在天子、大自在天子,与其眷属三万天子俱。</p><p style="line-height:1.5em">　　释提桓因,此翻能作,作三十三天主也。明月等三天子是内臣,如卿相。四大天王是外臣,如武将。东方,提头赖吒,此云持国。亦言安民。居黄金山,领犍闼婆及富单那众。南方毗留勒支,此云增长。亦云免离。居琉璃山,领鸠槃茶及薜荔多众。西方,毗留博叉,此云广目。亦云杂语。居白银山,领龙及毗舍阇众。北方,毗沙门,此云多闻。居水精山,领夜叉及罗刹从。各领二鬼,不令恼人,故称护世(四王)。不列夜摩、兜率者,文略耳。自在,即化乐天。大自在,即他化天。</p><p style="line-height:1.5em">　　戊二色界天众</p><p style="line-height:1.5em">　　娑婆世界主、梵天王、尸弃大梵、光明大梵等,与其眷属万二千天子俱。</p><p style="line-height:1.5em">　　娑婆,此翻忍。悲华经云,是诸众生,忍受三毒及诸烦恼,故名忍土。梵者,此翻离欲。除下地系(缚),上升色界(之义)。亦称高净。尸弃,此翻顶髻。初禅天主。光明者,二禅也(天主)。等者,等取三禅、四禅(天主)。梵王为一代请*轮主。请小则小,请大则大。迹居色界。</p><p style="line-height:1.5em">　　戊三龙众</p><p style="line-height:1.5em">　　有八龙王、难陀龙王、跋难陀龙王、娑伽罗龙王、和修吉龙王、德叉迦龙王、阿那婆达多龙王、摩那斯龙王、优钵罗龙王等,各与若干百千眷属俱。</p><p style="line-height:1.5em">　　难陀,此云欢喜。跋难陀,此云善欢喜。兄弟,常护摩竭提国,雨泽以时,得无饥年。居大海中。娑伽罗,从居海受名。和修吉,此云多头。(迹示多头)。亦云宝称。德叉迦,此云现毒。亦云多舌。(迹示多舌)阿那婆达多,此云无热。从池得名。池在阎浮雪山顶。无热沙、恶风、金翅(鸟)三患。摩那斯,此云大身。或云大意。或云大力。修罗排海淹喜见城。此龙萦身以遏(阻止)海水。优钵罗,此云青莲华池。依住处得名。</p><p style="line-height:1.5em">　　戊四紧那罗众</p><p style="line-height:1.5em">　　有四紧那罗王、法紧那罗王、妙法紧那罗王、大法紧那罗王、持法紧那罗王,各与若干百千眷属俱。</p><p style="line-height:1.5em">　　紧那罗,亦云真陀罗。此云疑神。似人而头有一角,天帝法乐神也。应奏四教法门。本住不可思议,不起灭定,安禅合掌,以千万偈赞诸法王。迹寄弦管,歌咏十力。(佛德)</p><p style="line-height:1.5em">　　戊五乾闼婆众</p><p style="line-height:1.5em">　　有四乾闼婆王、乐乾闼婆王、乐音乾闼婆王、美乾闼婆王、美音乾闼婆王,各与若干百千眷属俱。</p><p style="line-height:1.5em">　　乾闼婆,此云嗅香。以香为食。亦云香阴。其身出香。天帝俗乐神也。乐者,幢倒伎也。乐音者,鼓节弦管也。美者,倒幢中胜(胜,伎高一筹之意)。美音者,弦管中胜。(幢,谓缘幢,即爬竿木也。倒,谓掷、倒等伎巧也。)</p><p style="line-height:1.5em">　　戊六阿修罗众</p><p style="line-height:1.5em">　　有四阿修罗王、婆稚阿修罗王、佉罗骞驮阿修罗王、毗摩质多罗阿修罗王、罗睺阿修罗王,各与若干百千眷属俱。</p><p style="line-height:1.5em">　　阿修罗,此云无酒。亦云无端正。亦云非天。婆稚,此云被缚。为帝释所缚。佉罗骞驮,此云广肩胛。(迹为广肩)亦云恶阴。力能排涌海水。毗摩质多罗,此云净心。亦云种种疑。即舍脂夫人之父。罗睺,此云障持。举手能障日月光。</p><p style="line-height:1.5em">　　戊七迦楼罗众</p><p style="line-height:1.5em">　　有四迦楼罗王、大威德迦楼罗王、大身迦楼罗王、大满迦楼罗王、如意迦楼罗王,各与若干百千眷属俱。</p><p style="line-height:1.5em">　　迦楼罗,此云金翅(鸟)。威摄诸龙,名大威德。大于群辈,名为大身。龙恒满足己意,名为大满。头有宝珠,故名如意。</p><p style="line-height:1.5em">　　戊八人众</p><p style="line-height:1.5em">　　韦提希子阿阇世王,与若干百千眷属俱。</p><p style="line-height:1.5em">　　韦提希,此云思惟。是其母名。父名频婆娑罗,此云模实。阿阇世,此云未生怨。或呼为婆留支,此云无指。宫人将护,(避讳)呼为善见。善见之名,本也。无指之称,表迹。普超经中先已忏悔灭罪,故于法华(会)为证信众。问,佛在人中说法,列人众何少?答,文略不载,人实不少。文云,及诸小王,转轮圣王等。初列众竟</p><p style="line-height:1.5em">　　丙二总结众集</p><p style="line-height:1.5em">　　各礼佛足,退坐一面。初通叙迹本两门竟</p><p style="line-height:1.5em">　　甲二别说迹本两门。大分为二。初自今文至安乐行品,是迹门开权显实。二自从地涌出品至常不轻品,是本门开近显远。</p><p style="line-height:1.5em">　　乙初迹门开权显实为三。初序段,二自方便品至授学无学人记品,是正说段。三自法师品至安乐行品,为流通段。</p><p style="line-height:1.5em">　　丙初序段五。初众集序,二现瑞序,三疑念序,四发问序,五答问序。集众叙人一,现瑞叙理一,疑念叙行一,问答叙教一。此因缘释也。约教者,此序序正,非三藏,非通非别,乃是序于圆正耳。(开已唯圆,故云非也。)本迹者,当知此序,显表迹四一,密表本四一。本迹虽殊,四一理等。观心者,一心三谛,理一也。一心三观,行一也。作是观者,人一也。能诠观境,教一也。</p><p style="line-height:1.5em">　　丁初众集序</p><p style="line-height:1.5em">　　尔时世尊,四众围绕。供养恭敬,尊重赞叹。</p><p style="line-height:1.5em">　　上句是众集威仪,下句是众集供养。尔时者,欲现六瑞时也。四众者,一发起众,二当机众,三影响众,四结缘众也。发起者,所谓发起令集,发起瑞相,乃至发起问答等,皆名发起众。当机者,宿植德本,缘合时熟,不起于座,闻即得道。(克实论之,位在圆初住,通收乃摄圆六根(清净位)及圆五品(弟子位)影响者,古往诸佛,法身菩萨,隐其圆极(圣德),匡辅法王,垂形助化,为影响众。结缘者,过去根浅,三慧(闻思修)不生,现世虽见佛闻法,无四悉益。但作未来得度因缘,名结缘众。(四悉俱得,名当机。五品,世界益。六根,为人、对治益也。初住去,第一义益也。)如大通佛时,王子覆讲,即彼时发起众。闻法得道,即彼时当机众。闻法未度而世世相值,于今有住声闻地者,即彼时结缘众。彼佛既有四众,今佛道同,岂得无耶!围绕者,佛初出世,人未知法。净居天下,化为人像,到已右旋。旋已敬礼。礼已却坐听法,遂以为楷(式)。供养者,通论则三业皆是供养。别论则卑谨虔礼,名恭敬。至心专注,名尊重。发言称美,名赞叹。施以依报,名供养。</p><p style="line-height:1.5em">　　丁二现瑞序二,初此土六瑞,二他土六瑞。</p><p style="line-height:1.5em">　　戊初中六。初说法瑞,二入定瑞,三雨华瑞,四地动瑞,五众喜瑞,六放光瑞。</p><p style="line-height:1.5em">　　己初说法瑞</p><p style="line-height:1.5em">　　为诸菩萨说大乘经,名无量义。教菩萨法,佛所护念。</p><p style="line-height:1.5em">　　初句,列所说法体。次句,列体上之名。第三句,明菩萨所依。第四句明佛之所护也。大乘者,善戒经有七大:一法大,谓十二部毗佛略(梵语,此云方广)二心大,谓求无上大菩提。三解大,谓解菩萨藏。四净大,谓见道净心地。五庄严大,谓福德智慧。六时大,谓三阿僧祇行行。七具足大,谓以相好自严而得菩提。六是因大,七是果大。大因大果,名大乘经。今将十妙对之。法大,是境妙。心大解大,是智妙。净大庄严大是行妙。时大,是位妙。具足大,是三法妙。无量义者,彼经云,从一法生。其一法者,所谓无相。无相不相,名为实相。从此实相,生无量法。所谓二法、三道、四果。今为释之。无相者,无生死相也。不相者,不涅槃相也。涅槃亦无,故言不相。正指中道为实相也。二法,即顿渐。顿谓华严,顿中一切法也。渐谓三藏、方等、般若一切法也。三道,即三乘。四果,即罗汉、支佛、菩萨、佛也。此等诸法,名为无量。实相名义处。从一义处,出无量法。得与无量法入一义处作序(序,开头)。譬如算者,从一算下诸算,除诸算归一算。由下故除,下为除序。开为合序,亦复如是。从一派(分)诸,收诸归一。教菩萨法者,无量义处,用(以)教菩萨也。佛所护念者,无量义处,佛自所证得,虽欲开示,而众生根钝,久默斯要,不务速说,故言护念。</p><p style="line-height:1.5em">　　己二入定瑞</p><p style="line-height:1.5em">　　佛说此经已,结跏趺坐,入于无量义处三昧。身心不动。</p><p style="line-height:1.5em">　　跏趺坐者,古往诸佛及弟子尽行此法故。令人恭敬,可(合)人天意故(世界悉檀)不与世仪外道同。(为人)能破魔军故。(对治)能发三菩提心故。(第一义)说经已入三昧者,慧定相成(相辅相成),非禅不智(智则不深),故先入定。非智不禅,(禅则不寂)故先说法。即(不离之意)智而禅,即禅而智。先后入出,无有隔碍。疑者云,若未说无量义,可入此定。说此经已,何故又入定?释言,是为法华作序(开头)耳。何者?若不先开,则后无所合。先入开定,为合定作序,故称(入定)为瑞相也。问,瑞相本谈奇异之事,说法、入定,佛之常仪,何得为瑞?(怎得说瑞)答,说法虽竟,由即入定,时众未散,肃(穆)有所待,故知前之说法,举众来集,待于后闻。此事奇特,与常说不同,何意(怎说)非瑞。又,文殊引古佛说法华,皆有六瑞,若昔非瑞相,何以证今。今古同然,岂非瑞耶!</p><p style="line-height:1.5em">　　己三雨华瑞</p><p style="line-height:1.5em">　　是时天雨曼陀罗华,摩诃曼陀罗华,曼殊沙华,摩诃曼殊沙华,而散佛上、及诸大众。</p><p style="line-height:1.5em">　　四华,旧翻白华,大白华。赤华,大赤华。或翻适意,大适意。柔软,大柔软。白华表十住,开佛知见。大白华表十行,示佛知见。赤华表十回向,悟佛知见。大赤华表十地,入佛知见。四十位皆是佛因。是因从中道第一义生。故从天而雨。因有趣果之义,故散佛上。如此因果,谁当感(因)剋(果),只是此会时众,故言及诸大众。</p><p style="line-height:1.5em">　　己四地动瑞</p><p style="line-height:1.5em">　　普佛世界,六种震动。</p><p style="line-height:1.5em">　　六,表圆教十住十行十向十地等觉、妙觉,凡六番破无明也。无明磐礴,(广大貌)未曾侵毁。方将破坏,故动地以表之。优婆塞清净行经云,菩萨(指太子)生时,动地。示此生已尽,无复烦恼。一切众生应得道者,烦恼将灭,故动。即此义也。六种者,旧云,动、起、涌、震、吼、觉。摇飏不安名动。自下升高名起。凹凸出没名涌。隐隐有声名震。砰磕发响名吼。令物惊悟名觉。新云,动、踊、击、震、吼、爆。击如打搏。爆若火声。前三种是从形(说),后三种是从声(说)。经论但略云震动,即形声各标一也。一一中又有三,谓动,遍动,等遍动。当处动为动。四天下动为遍动。大千动为等遍动。馀五(种)亦尔,合十八震动。</p><p style="line-height:1.5em">　　己五众喜瑞</p><p style="line-height:1.5em">　　尔时会中,比丘、比丘尼、优婆塞、优婆夷、天龙、夜叉、乾闼婆、阿修罗、迦楼罗、紧那罗、摩睺罗伽、人非人,及诸小王、转轮圣王。是诸大众,得未曾有,欢喜合掌,一心观佛。</p><p style="line-height:1.5em">　　优婆塞,此云近事男。优婆夷,此云近事女。禀受三归五戒,亲近承事三宝者也。夜叉,此云捷疾。亦云勇健。亦云暴恶。飞行鬼名。摩睺罗伽,此云大腹行。馀如前释。人非人者,四众为人,八部为非人。此句总结也。小王,如十六国王,乃至聚落主等。转轮圣王有四,一金轮王,王四天下。二银轮王,王三天下。(除北洲)三铜轮王,王二天下。(除北、西二洲)四铁轮王,王南洲。问,佛在世时,(以佛出于金轮王世时)何得有四轮王?答,应闻法华经者,皆从他土来集也。问前同闻中,何以不列?答,同闻证信,皆非聊尔之人(等闲之辈)多是影响发起二类。今则普及当机结缘众,不应为难。(情况不同,不应问难)。众见雨华地动,知甘露法雨将降,故欣喜踊跃也。问,喜怒人之常情,何得称瑞?答,天华悦眼,地动震心。华地是外瑞,心喜是内瑞,非常之喜,而能(大众合掌)一心观佛,何得非瑞。</p><p style="line-height:1.5em">　　己六放光瑞</p><p style="line-height:1.5em">　　尔时佛放眉间白毫相光,照东方万八千世界,靡不周遍。</p><p style="line-height:1.5em">　　放光,表应机设教,破惑除疑也。白毫者,观佛三昧海经云,佛初生时,牵长五尺。苦行时,长一丈四尺。得佛时,长一太五尺。其毫中表俱空,白如琉璃筒。内外清净。从初发心,中间行行,种种相貌,乃至入涅槃,一切功德,皆现毫中。毫在两眉之间,即表中道常也。其相柔软,表乐。卷舒自在,表我。白即表净。放光破暗,表中道生智慧。光照此土他土,表自觉觉他。今经白毫放光,正表中道实相。故文殊云,今佛放光明,助发实相义。又,光照此土他土十法界事,正表十法界无非一实相印所印。东方者,诸方之始。表十住是始位。迹门说法,令生身菩萨朗然见理,入于圆住,开佛知见。举初即知中后,故云,靡不周遍。万八千世界者,如华严所照,动以刹尘数计。此何其少。特表十八界各具百界千如,为万八千。此等无非佛慧境界耳。又,所照万八千土,皆是五浊机缘,备须为实施权,开权显实者,得与此土释迦例同。夫光照东方,因光得见他土六瑞。所谓六趣众生,诸佛说法,三乘修得,涅槃起塔等,如此十界,若相若性若体若力若作若因若缘若果若报,从本至末,炳然齐现于一光中。横该无际,竖彻始终。如镜中像,如水中月。言有不有,言空不空,光外无土,土外无光。上根利智,正可向此处顿了同体权实,非权非实。为未了者更作三周巧说。(即法说、譬说、宿世因缘说)有人云,一光东照,妙体全彰,庶几得之。初此土六瑞竟</p><p style="line-height:1.5em">　　戊二他土六瑞。即是此土第六放光瑞中所见境界。分为六。初见六趣瑞,二见诸佛瑞,三闻说法瑞,四见四众得道瑞,五见菩萨行行瑞,六见诸佛涅槃瑞。</p><p style="line-height:1.5em">　　己初见六趣瑞</p><p style="line-height:1.5em">　　下至阿鼻地狱,上至阿迦尼吒天。于此世界,尽见彼土六趣众生。</p><p style="line-height:1.5em">　　阿鼻,此云无间。最在世界之下。阿迦尼吒,此云色究竟。最在色界之上。此承上文光照东方万八千土。照彼阿鼻乃至色究竟天,无不尽于光中显现。故时会大众,即于此界尽见彼土六趣众生。所谓地狱鬼畜修罗人天也。此现彼土五浊与此土同。</p><p style="line-height:1.5em">　　己二见诸佛瑞</p><p style="line-height:1.5em">　　又见彼土现在诸佛</p><p style="line-height:1.5em">　　此现彼土诸佛,为五浊故,出现于世。与此土释迦佛出世同。</p><p style="line-height:1.5em">　　己三闻说法瑞</p><p style="line-height:1.5em">　　及闻诸佛所说经法。</p><p style="line-height:1.5em">　　此现彼佛初从无相一法,非顿而顿,演大华严。与此土释迦佛说华严经意同。</p><p style="line-height:1.5em">　　己四见四众得道瑞</p><p style="line-height:1.5em">　　并见彼诸比丘比丘尼优婆塞优婆夷诸修行得道者,</p><p style="line-height:1.5em">　　此现彼佛非渐而渐,为钝根人说三藏法。四众依之得出世四果(须陀洹、须陀含、阿那含、阿罗汉)辟支佛道。与此土释迦佛说三藏教意同。</p><p style="line-height:1.5em">　　己五见菩萨行行瑞</p><p style="line-height:1.5em">　　复见诸菩萨摩诃萨,种种因缘,种种信解,种种相貌行菩萨道。</p><p style="line-height:1.5em">　　此现彼佛非渐而渐,为大乘人说方等般若诸大乘经,与此土释迦佛说二酥(生酥、熟酥)教意同。昔种四教善根为因,今禀四教法门为缘,四教各有信解以为能感,修行四教,(一一教)复各四门,故云,种种相貌。</p><p style="line-height:1.5em">　　己六见诸佛涅槃瑞</p><p style="line-height:1.5em">　　复见诸佛般涅槃者,复见诸佛般涅槃后,以佛舍利起七宝塔。</p><p style="line-height:1.5em">　　此现彼佛施化事毕,收无量法还归一法。示灭息化,乃至起塔而作佛事。是则始从出世,终于像法。一代所作权实利益。光照彼土,炳然在目。以彼例此,前五(瑞)既同,后一岂别。当知释迦从初成道,于一无相法,出无量法。非顿而说顿,非渐而说渐。其事已竟。今日必当收无量法,还入一法。开权显实,唱言入灭。与彼土同也。问,光中何以不现彼土说法华经?答,若使彰灼显现其事,则不成序。亦不能使众会疑念,弥勒发问,文殊忖答。则本迹二说,无由发起。何以剋致现在灭后无边利益。虽然,如来说默,皆具四悉。入定四悉。单被上上根人。说法四悉,三根普被。入定四悉,唯局现在(时会大众)。说法流通四悉,普及未来也。舍利,或云室利罗,此翻灵骨。塔,具云塔婆。或云,窣堵波。此翻方坟。或翻圆冢。亦翻高显。丁二现瑞序竟。</p><p style="line-height:1.5em">　　丁三疑念序二。初弥勒疑念,二大众疑念。</p><p style="line-height:1.5em">　　戊今初</p><p style="line-height:1.5em">　　尔时弥勒菩萨作是念:‘今者、世尊现神变相,以何因缘而有此瑞。今佛世尊入于三昧,是不可思议、现稀有事,当以问谁,谁能答者。’复作此念:‘是文殊师利、法王之子,已曾亲近供养过去无量诸佛,必应见此稀有之相,我今当问。’</p><p style="line-height:1.5em">　　弥勒有三念。初今者下,是正念六瑞。(今者、世尊现神变相,以何因缘而有此瑞。)二今佛下,是念问谁。(今佛世尊入于三昧,是不可思议、现稀有事,当以问谁,谁能答者。)三复作下,是念文殊。(复作此念:‘是文殊师利、法王之子,已曾亲近供养过去无量诸佛,必应见此稀有之相,我今当问。’)神变者,神名天心,即是天然内慧。变名变动,即是六瑞外彰。弥勒不测外变,亦不知内慧。故兴疑念,此是尊极(如来)境界,所以弥勒不知。然弥勒植善既多,(乃久修大士),何容不仿佛知。(为启法华大教),隐明示暗,权言不知耳。问,一切菩萨皆法王子,何以独推文殊?答有二义。一于法王子中,德推文殊。二诸经中文殊并为菩萨上首。</p><p style="line-height:1.5em">　　戊二大众疑念</p><p style="line-height:1.5em">　　尔时比丘、比丘尼、优婆塞、优婆夷、及诸天龙、鬼神等,咸作此念:‘是佛光明神通之相,今当问谁?’</p><p style="line-height:1.5em">　　大众有二疑念。一正念六瑞,二念问谁。丁三疑念序竟</p><p style="line-height:1.5em">　　丁四发问序二。初长文,二偈颂。</p><p style="line-height:1.5em">　　戊初中二。初经家述。二正发问。己今初</p><p style="line-height:1.5em">　　尔时弥勒菩萨,欲自决疑,又观四众比丘、比丘尼、优婆塞、优婆夷、及诸天龙、鬼神、等,众会之心,</p><p style="line-height:1.5em">　　双述自他二疑。如文(可解)。</p><p style="line-height:1.5em">　　己二正发问</p><p style="line-height:1.5em">　　而问文殊师利言:‘以何因缘、而有此瑞、神通之相,放大光明,(问此土)照于东方万八千土,悉见彼佛国界庄严?(问他土)’</p><p style="line-height:1.5em">　　双问此土他土。如文可解。</p><p style="line-height:1.5em">　　戊二偈颂二。初颂上问,二颂请答。为何说长行已再述偈颂。据龙树毗婆沙论云,一随国土情况。天竺(即印度)有散华、贯华之说。散华即长文,贯华即偈颂。二随众生乐欲不同,有乐散说(即长文),有乐章句(即偈颂)三随生解因缘不同,或易于散说得解,或易于章句得解。四随众生根利钝而设。利者一闻即悟,钝者再说方悟。(再闻偈得悟)又表佛殷勤重说。(对重点内容,偈文重说)。又,为众集前后,(到有前后)故有偈颂也,(为未闻长文者,重说偈颂)</p><p style="line-height:1.5em">　　己初颂上问二。初问此土六瑞,二问他土六瑞。庚今初</p><p style="line-height:1.5em">　　于是弥勒菩萨欲重宣此义,以偈问曰:</p><p style="line-height:1.5em">　　文殊师利,导师何故、眉间白毫,大光普照。</p><p style="line-height:1.5em">　　雨曼陀罗、曼殊沙华,栴檀香风,悦可众心。</p><p style="line-height:1.5em">　　以是因缘,地皆严净,而此世界、六种震动。</p><p style="line-height:1.5em">　　时四部众、咸皆欢喜,身意快然,得未曾有。</p><p style="line-height:1.5em">　　长文总问此土六瑞,偈中长有(多出)香风地净(内容),而无(长文)说法入定。文偈互补也</p><p style="line-height:1.5em">　　庚二问他土六瑞为六。初问六趣众生,二问见彼佛及闻说法,三问他土四众,四结前开后,五问他土修菩萨行,六问他土供养舍利。即是问佛涅槃。辛今初</p><p style="line-height:1.5em">　　眉间光明,照于东方,万八千土,皆如金色,</p><p style="line-height:1.5em">　　从阿鼻狱、上至有顶。诸世界中,六道众生,</p><p style="line-height:1.5em">　　生死所趋、&nbsp;善恶业缘、受报好丑,于此悉见。</p><p style="line-height:1.5em">　　六道众生,是能趣之假名。生死,是所趣之五阴。(色身)善恶业缘,是趣因。好丑,是趣果也。有顶,谓三有之顶,原指非想非非想天。(但)长文云,阿迦尼吒天。盖指色究竟天也。因无色界,既无形色,光照所不及,故不可见。</p><p style="line-height:1.5em">　　辛二问见彼佛及问说法</p><p style="line-height:1.5em">　　又睹诸佛、圣主师子、演说经典,微妙第一。</p><p style="line-height:1.5em">　　其声清净,出柔软音,教诸菩萨、无数亿万,</p><p style="line-height:1.5em">　　梵音深妙,令人乐闻。各于世界,讲说正法、</p><p style="line-height:1.5em">　　种种因缘。以无量喻,照明佛法,开悟众生。</p><p style="line-height:1.5em">　　别地圆住,名之为圣。佛复最尊,故名圣主。说大乘法,决定无畏,故名师子。顿教纯大,故云第一。诠中道理,故声清净。顺实相法,故音柔软。无二乘众,故云教诸菩萨。所诠次第三谛为深,圆融三谛为妙。称理当机,故云令人乐闻。遍在七处九会,故云各于世界。两教(正说圆兼明别)八门,故云种种。不涉三乘,故名佛法。闻者即入佛慧,故名开悟。正与此土华严教同。</p><p style="line-height:1.5em">　　辛三问他土四众</p><p style="line-height:1.5em">　　若人遭苦,厌老病死,为说涅槃,尽诸苦际。</p><p style="line-height:1.5em">　　若人有福,曾供养佛,志求胜法,为说缘觉。</p><p style="line-height:1.5em">　　若有佛子、修种种行,求无上慧,为说净道。</p><p style="line-height:1.5em">　　若人遭若者,开声闻乘也。遭苦而能遍厌三界生老病死,兼能厌集(烦恼),乃能感佛,为说涅槃,从此修出世道,永尽苦际。所谓知苦故断集,慕灭故修道也。若人有福者,开辟支佛乘也。支佛百劫种福,故云有福。观十二因缘而得觉悟,故名缘觉也。若有佛子者,开事六度菩萨乘也。有大慈悲,堪绍佛种,故名佛子。六度事广,名种种行。志求作佛,名无上慧。六度中无六蔽,故名净道。此以道谛为初门,正与此土三藏教中三乘意同。</p><p style="line-height:1.5em">　　辛四结前开后</p><p style="line-height:1.5em">　　文殊师利,我住于此,见闻若斯,及千亿事,</p><p style="line-height:1.5em">　　如是众多,今当略说。</p><p style="line-height:1.5em">　　见闻若斯,是结前。今当略说,是开后。</p><p style="line-height:1.5em">　　辛五问他土修菩萨行。正与此土方等般若诸大乘教意同。文分为三。初总问,二次第问,三杂问。次第拟同此土渐教,杂问拟同此土不定教也。</p><p style="line-height:1.5em">　　壬今初</p><p style="line-height:1.5em">　　我见彼土,恒沙菩萨,种种因缘、而求佛道。</p><p style="line-height:1.5em">　　恒沙具云恒河沙。亦云殑伽沙。阿耨达池。东银牛口,流出殑伽河。南金象口,出信度河。西琉璃马口,出缚芻河。北颇胝迦师子口,出徙多河。殑伽河沙细而多,佛说法处近此河,故以为喻。</p><p style="line-height:1.5em">　　壬二次第问为六。初问施,二问戒,三问忍,四问进。五问禅,六问慧。癸今初</p><p style="line-height:1.5em">　　或有行施,&nbsp;金银珊瑚、真珠摩尼、砗磲玛瑙、金刚诸珍,奴婢车乘、宝饰辇舆,欢喜布施。回向佛道,愿得是乘,三界第一,诸佛所叹。或有菩萨,驷马宝车、栏楯华盖、轩饰布施。&nbsp;复见菩萨,身肉手足、及妻子施,求无上道。又见菩萨,头目身体、欣乐施与,求佛智慧。</p><p style="line-height:1.5em">　　初四偈,是问舍财。第五偈,是问舍身。身肉手足,是内身。妻子,是外身。第六偈,是问舍命。舍头目即舍命也。</p><p style="line-height:1.5em">　　癸二问戒</p><p style="line-height:1.5em">　　文殊师利,我见诸王,往诣佛所、问无上道,便舍乐土、宫殿臣妾,剃除须发、而被法服。</p><p style="line-height:1.5em">　　约出家论持戒,比丘戒最尊。以五篇七聚,于诸戒中最尊最贵故。又出家约诸王者,以贵例贱,以胜概劣。非谓戒度局在人王(始为尊也)。</p><p style="line-height:1.5em">　　癸三问忍</p><p style="line-height:1.5em">　　或见菩萨,而作比丘,独处闲静,乐诵经典。</p><p style="line-height:1.5em">　　(独处)闲林邃谷,恶人恶兽,耐忍无嗔,即生忍。自节守志,即苦行忍。诵经求佛,即第一义忍。</p><p style="line-height:1.5em">　　癸四问进</p><p style="line-height:1.5em">　　又见菩萨,勇猛精进,入于深山,思惟佛道。</p><p style="line-height:1.5em">　　此如太子雪山苦行之类。</p><p style="line-height:1.5em">　　癸五问禅</p><p style="line-height:1.5em">　　又见离欲,常处空闲,深修禅定,得五神通。又见菩萨,安禅合掌,以千万偈、赞诸法王。</p><p style="line-height:1.5em">　　初一偈,问修世间净禅及观练熏修等禅。第二偈问出世上上禅。所谓首楞严三昧,不起灭定,现诸威仪者也。初中言离欲者,离下界烦恼,得根本初禅,此禅则浅,故但得五通耳。</p><p style="line-height:1.5em">　　癸六问慧</p><p style="line-height:1.5em">　　复见菩萨,智深志固,能问诸佛,闻悉受持。又见佛子,定慧具足,以无量喻、为众讲法,欣乐说法、化诸菩萨,破魔兵众、而击法鼓。</p><p style="line-height:1.5em">　　初一偈,是问自行。次二偈,是问化他也。慧穷理本,名为智深。誓愿广坚,名为志固。此即具二庄严(智慧誓愿),故能问能持也。定慧具足者,二乘定多,菩萨慧多,惟佛则等。又空观定多,假观慧多,中观则等。无量喻,谓诸教中种种种譬喻,助显第一义也。击法鼓者,既破魔已,转于四教四种(顿渐秘密不定)*轮也。壬二次第问竟</p><p style="line-height:1.5em">　　壬三杂问为七。初问禅,二问进,三问戒,四问忍,五更问禅,六问施,七问慧。癸今初</p><p style="line-height:1.5em">　　又见菩萨,寂然宴默,天龙恭敬,不以为喜。又见菩萨,处林放光,济地狱苦,令入佛道。</p><p style="line-height:1.5em">　　初一偈,问入舍禅,即是自行。次一偈,问入悲禅,即是化他。舍禅者,第四禅也。亦可(指)别圆教忘怀之舍。忘彼禅故,名之为舍。悲禅者,婆沙云,初禅修悲易,二禅修喜易,三禅修慈易,四禅修舍易。此中悲禅,既云化他。岂独(指)初禅。放光济苦者,如思益经,网明菩萨放光,遍照十方阿僧祇国,一切烦恼,一切疾病,遇光安乐。</p><p style="line-height:1.5em">　　癸二问进</p><p style="line-height:1.5em">　　又见佛子,未尝睡眠,经行林中,勤求佛道。</p><p style="line-height:1.5em">　　此如般舟念佛等法门也。般舟,此云佛立。九十日中,常行不坐不卧,除睡眠,最称精进。部在方等。今云勤求佛道,拣藏通二乘。</p><p style="line-height:1.5em">　　癸三问戒</p><p style="line-height:1.5em">　　又见具戒,威仪无缺,净如宝珠,以求佛道。</p><p style="line-height:1.5em">　　威仪无缺,即初不缺戒。净如宝珠,即第十具足戒,十戒名出大智度论。初不缺戒,谓重罪无犯。若犯重罪,如浮囊缺失故。二不破戒,谓中罪无犯。若犯中罪,如浮囊残破故。三不穿戒,谓小罪无犯。若犯小罪,如浮囊穿穴(小孔)故。此三属律仪戒。四不杂戒,谓不起恶觉,(恶念)若起恶觉,则身口虽净,意杂烦恼故。此一是定共戒。五随道戒,如初果耕地,虫离四寸等。六无著戒,如罗汉于三界六尘永无贪著等。此二是道共戒。亦是真谛戒也。七智所赞戒,谓善能出假,涉俗利生,故为智人所赞。八自在戒,谓游戏神通,逆顺示现(其相),而于性遮无所违犯,故恒得自在。此二是俗谛戒也。九随定戒,谓不起灭定,现诸威仪。十具足戒,谓戒波罗蜜,毕竟圆满,无法不备。此二是中道第一义戒也。今云以求佛道,亦拣(律仪、定共)两种二乘。</p><p style="line-height:1.5em">　　癸四问忍</p><p style="line-height:1.5em">　　又见佛子,住忍辱力,增上慢人,&nbsp;恶骂捶打,皆悉能忍,以求佛道。</p><p style="line-height:1.5em">　　统论生法二忍,四教(浅深)不同。观(生忍法忍)二境,即空、假、中,圆(教)也。今独举恶骂捶打为所忍境,举难况易耳。</p><p style="line-height:1.5em">　　癸五更问禅</p><p style="line-height:1.5em">　　又见菩萨,离诸戏笑、及痴眷属,亲近智者,</p><p style="line-height:1.5em">　　一心除乱,摄念山林、亿千万岁,以求佛道。</p><p style="line-height:1.5em">　　离戏笑,是却掉悔盖。离痴眷属,是除嗔盖。近智者,是除疑盖。一心除乱,是却贪盖。摄念山林,是除睡盖。初六句,明所离。后二句,明离意。(以求佛道)</p><p style="line-height:1.5em">　　癸六问施</p><p style="line-height:1.5em">　　或见菩萨,肴膳饮食、百种汤药、施佛及僧。</p><p style="line-height:1.5em">　　名衣上服、价值千万,或无价衣,施佛及僧。</p><p style="line-height:1.5em">　　千万亿种、栴檀宝舍、众妙卧具、施佛及僧。</p><p style="line-height:1.5em">　　清净园林、华果茂盛、流泉浴池、施佛及僧。</p><p style="line-height:1.5em">　　如是等施,种果微妙,欢喜无厌,求无上道。</p><p style="line-height:1.5em">　　初四偈,明四事供养。后一偈,明施供意。(求无上道)初一偈,是饮食医药二事。第二偈,是衣服。第三第四两偈,皆卧具摄。无上道,通四教。</p><p style="line-height:1.5em">　　癸七问慧</p><p style="line-height:1.5em">　　或有菩萨,说寂灭法,种种教诏,&nbsp;无数众生。</p><p style="line-height:1.5em">　　或见菩萨,观诸法性、无有二相,犹如虚空。</p><p style="line-height:1.5em">　　又见佛子,心无所著,以此妙慧、求无上道&nbsp;。</p><p style="line-height:1.5em">　　初一偈,不可说而说般若。次一偈,不可观而观般若。后一偈,言语道断,心行处灭,即是说不可说,观不可观而论般若也。五问他土修菩萨行竟</p><p style="line-height:1.5em">　　辛六问他土供养舍利。即是问佛涅槃。</p><p style="line-height:1.5em">　　文殊师利,又有菩萨,佛灭度后,供养舍利。</p><p style="line-height:1.5em">　　又见佛子,造诸塔庙、无数恒沙,严饰国界,</p><p style="line-height:1.5em">　　宝塔高妙、五千由旬,纵广正等、二千由旬。</p><p style="line-height:1.5em">　　一一塔庙,各千幢幡,珠交露幔,宝铃和鸣。</p><p style="line-height:1.5em">　　诸天龙神、人及非人,香华伎乐,常以供养。</p><p style="line-height:1.5em">　　文殊师利,诸佛子等,为供舍利,严饰塔庙,</p><p style="line-height:1.5em">　　国界自然,殊特妙好,如天树王,其华开敷,</p><p style="line-height:1.5em">　　初一偈,总标佛灭供养舍利。第二偈,明塔数。第三偈,明塔量。(高广大小)第四偈,明塔庄严。第五偈,明供养。第六第七两偈,结叹严饰也。天树王,即波利质多树。初颂上问竟</p><p style="line-height:1.5em">　　己二颂请答二。初举疑述请,二释四伏难。庚今初</p><p style="line-height:1.5em">　　佛放一光。我及众会,见此国界,种种殊妙,</p><p style="line-height:1.5em">　　诸佛神力、智慧稀有,放一净光,照无量国。</p><p style="line-height:1.5em">　　我等见此,得未曾有。佛子文殊,愿决众疑,</p><p style="line-height:1.5em">　　初一偈,举见此土(放光中所见)事。白毫表中道,为诸法本。故先举之。种种殊妙,即六瑞也。第二偈,举见他土事。他土六瑞皆由放光见。光复由于神力智慧也。第三偈,正请答释。此者,指两土六瑞。得未曾有者,与前华严乃至般若(所见),咸皆有异也。</p><p style="line-height:1.5em">　　庚二释四伏难</p><p style="line-height:1.5em">　　我等见此,得未曾有。佛子文殊,愿决众疑,</p><p style="line-height:1.5em">　　四众欣仰、瞻仁及我,世尊何故,放斯光明。</p><p style="line-height:1.5em">　　佛子时答,决疑令喜,何所饶益、演斯光明。</p><p style="line-height:1.5em">　　佛坐道场、所得妙法,为欲说此,为当授记,</p><p style="line-height:1.5em">　　示诸佛土&nbsp;众宝严净、及见诸佛。此非小缘,</p><p style="line-height:1.5em">　　文殊当知。四众龙神,瞻察仁者、为说何等。</p><p style="line-height:1.5em">　　初四偈,正释伏难。后一偈,结请(答)也。言伏难者,文殊内心构思成难,不肯时答。(即时作答)其意有三。一此瑞希奇,不可仓卒轻判。(轻率作出判断)。二(法会)智众如海,谦光推高(谦让于高明作答)。三靳固前却,(固惜推却在前)生众渴仰。故以伏难潜而拒之。弥勒彰灼(明白)释难(求文殊作答),意亦有三。一瑞大故,众疑亦大,若不为释,忧疑在怀,妨闻正说。二众海虽多,机在仁者。(众人如海,多信仁者所说)。三阖众瞻仁(大众目瞻仁者),故知注诚殷重(所在)。请令时答也。初伏难者,因正请生。请云,佛子文殊。愿决众疑。文殊从此起初伏难:汝云众疑,众未曾疑。若疑应问,(众若有疑,应自问)。众既不疑,我何所决。(我决什么疑)。弥勒即以第一偈释云:四众欣仰,瞻仁及我。瞻我,欲令我问。瞻仁,欲使仁者答也。文殊因此起第二伏难:众同有疑,不易可答,(回答非易)。待佛出定,自当(为众)决疑。弥勒即以第二偈释云:若有疑在怀,忧恼不泰(不安)。未知如来何时起定,故须时答令喜。时答者,催促令其即答也。文殊因此起第三伏难:我与仁者,同居学地,欲测佛意,幸共筹量(望共商量)。独令我答,于理不可。弥勒即以第三偈释云:我亦踟蹰思忖,(佛现瑞)为说道场妙法?为当授记耶?文殊因此起第四伏难:若如汝说,即是释疑,何烦我决(何劳我再为决疑)。弥勒乃以第四偈释云:此非小缘,安得以我犹豫(不能决定)之心而判大事。文殊至此,伏难既穷,谦光亦止(不再谦虚)。故后一偈,结请答也。四发问序竟</p><p style="line-height:1.5em">　　丁五答问序二。初长文,二偈颂。戊初中四。初惟忖答,二略举曾见以答,三广举曾见以答,四分明判答。己今初</p><p style="line-height:1.5em">　　尔时文殊师利,语弥勒菩萨摩诃萨、及诸大士,善男子等:‘如我惟忖,今佛世尊欲说大法,雨大法雨,吹大法螺,击大法鼓,演大法义。</p><p style="line-height:1.5em">　　善男子者,开七方便(藏通二教菩萨,别三贤位)为善。堪闻独妙(法)为男。犹云善丈夫也。通四教,今须在圆。惟者,思惟。忖者,忖量。惟今(见)如昔(见)。忖昔(境)如今(境)。然文殊古佛(再来),岂有不知,迹示思惟耳。欲说大法者,答说法瑞。惟昔诸佛说无量义之后,开权显实,收无量归一。忖于今佛既说无量义已,亦应开显,会无量归一。一者,大法也。雨大法雨,答雨华瑞。惟昔诸佛天雨四华之后,普入圆因,住行向地。忖于今佛雨华之后,亦必皆成佛因,住行向地也。吹大法螺者,吹螺改号,答大众心喜瑞。惟昔四众,见瑞欢喜,得未曾有。障除机动。(业障除宿机动)即改人、教、行、理,皆一。(谓改成四一机)忖今众喜,亦应障除机动,改前人教行理。(亦成四一之机)。击大法鼓,答地动瑞。惟昔地动已后,即有六番破无明贼,忖于今佛地动已后,亦应有六番破无明惑。演大法义,答放光瑞。惟昔诸佛放白毫光,后说法华,彼此道同。忖于今佛放光已后,亦应说法华经。广明五佛道同也。此惟忖答,是答此土六瑞。</p><p style="line-height:1.5em">　　己二略举曾见以答</p><p style="line-height:1.5em">　　诸善男子,我于过去诸佛,曾见此瑞,放斯光已,即说大法。是故当知今佛现光,亦复如是,欲令众生,咸得闻知一切世间难信之法,故现斯瑞。</p><p style="line-height:1.5em">　　此略举曾见。但明放光一事,即是答他土六瑞。以他土六瑞,皆是放光所照故也。闻,指信行。知,指法行。一切世间难信之法者,所谓收无量归一,令开示悟入,改人教行理(皆一),六番破无明,显诸佛道同等,非九法界机所能信也。</p><p style="line-height:1.5em">　　己三广举曾见以答。即双答此土他土问也。弥勒因光横见东方以为问,文殊竖见多佛以为答,正显十方三世诸佛道同。文为三。初引佛同,次引二万佛同,三引最后佛同。庚初中三。初时节,二标名,三说法。辛今初</p><p style="line-height:1.5em">　　诸善男子,如过去无量无边不可思议阿僧祇劫,</p><p style="line-height:1.5em">　　辛二标名</p><p style="line-height:1.5em">　　尔时有佛,号日月灯明如来、应供、正遍知、明行足、善逝世间解、无上士、调御丈夫、天人师、佛、世尊,</p><p style="line-height:1.5em">　　尔时者,过去不可思议劫前时也。夫时无实法,依于色心分位假立。随俗分别,不坏假名。世界悉(檀)也。闻无量劫,则知生死事长,生厌离心。为人悉(檀)也。劫前有劫,不生断见,劫复一劫,不生常见。对治悉(檀)也。观彼久远,犹若今日。十世古今,不离当念。第一义(悉檀)也。佛出彼时,亦说三乘,则与今佛出五浊同。日月灯明,是别号。如来等是通号。一切诸佛,皆有通别二号。别号日月灯明者,日表慧,月表定,即自行德。灯明是化他德。又,日月灯,表一心三智。当知前佛后佛自行同,化他同。一心三智同。通号如来等者,梵语多陀阿伽度,亦云怛闼阿竭,此翻如来。梵语阿罗诃,此翻应供。梵语三藐三佛陀,此翻正遍知。亦翻等正觉。梵语鞞侈遮罗那三般那,此翻明行足。梵语修伽陀,此翻善逝。亦翻好去。梵语路伽惫,此翻世间解。梵语阿耨多罗,此翻无上士。梵语富楼沙昙藐婆罗提,此翻调御丈夫。梵语舍多提婆摩【少/兔】舍喃,此翻天人教师。梵语佛陀,此翻知者,觉者。梵语路迦那他,此翻世尊。谓具上十号真实功德,故为一切世间之尊。</p><p style="line-height:1.5em">　　辛三说法</p><p style="line-height:1.5em">　　演说正法,初善、中善、后善,其义深远,其语巧妙,纯一无杂,具足清白梵行之相。为求声闻者、说应四谛法,度生老病死,究竟涅槃。为求辟支佛者、说应十二因缘法。为诸菩萨、说应六波罗蜜,令得阿耨多罗三藐三菩提,成一切种智。</p><p style="line-height:1.5em">　　此明昔佛为实施权,说顿说渐,开权显实,同归非顿非渐。与今光中所见同。亦与释迦佛说法同也。初云演说正法,指顿教法。初中后三善,约顿教序正流通三段。其义深远,即顿教了义,二乘不能测其底边也。其语巧妙,即顿教之文,会理直说,悦菩萨心也。纯一无杂,谓顿教不与二乘共也。具足者,顿教明满字法门。清白者,顿教无二边(有无)瑕秽。梵行者,顿教无缘慈也。已上是明昔佛说顿,与今佛说华严同。酬(答)上圣主师子演说经法微妙第一之问也。次云为求声闻等者,是明昔佛施三(乘),与今佛说三藏乃至方等般若意同。酬上若人遭苦,乃至佛子修种种行之问也。四谛具有四种(生灭、无生、无量、无作)今为声闻,且说生灭相应之法。所谓三界果报,实苦,不可令乐。烦恼及业,真是苦因,更无异因。因灭则果灭,乃为究竟安乐。灭苦之道,惟戒定慧,更无馀道也。(十二)因缘亦有四种(思议生灭、思议不生灭,不思议生灭、不思议不生灭)今为辟支,且说思议生灭相应之相。所谓无明、行,是能引支。识、名色、六入、触、受,是所引支。爱、取、有,是能生支。生、老、死,是所生支。所引所生即苦谛,能引能生即集谛,无明灭乃至老死灭,是灭谛,观因缘智,即道谛。声闻根钝,故为总相说四谛法。辟支稍利,故为别相说因缘法。六波罗蜜亦诠四教(事六度、理六度、不思议六度、称性六度)盖从初说顿,即令众生得成一切种智,其未成者,循循善诱。以三藏、通、别,兼但对带等种种方便而成熟之。或定不定,或显或密,事非一概,来至法华,则若声闻若辟支若事度,乃至若华严中所兼之别,无不令得无上菩提,成就一切种智也。此即酬上光中见他土佛涅槃起塔之问。以光中但见他土涅槃佛事,不见他土法华会席。因此致疑,成发起序。今引古事同。显此法华为最后了义极谈。过此以往,更无可说。唯有非灭唱灭而已。一代时教,究竟结归独在此经。三世十方,无不咸尔。称之为妙,岂徒然哉!初引一佛同竟</p><p style="line-height:1.5em">　　庚次引二万佛同</p><p style="line-height:1.5em">　　‘次复有佛、亦名日月灯明,次复有佛、亦名日月灯明,如是二万佛、皆同一字,号日月灯明,又同一姓,姓颇罗堕。弥勒当知,初佛后佛,皆同一字,名日月灯明,十号具足。所可说法,初中后善。</p><p style="line-height:1.5em">　　前佛后佛,无不施顿施渐,会入非顿非渐。而文殊巧说,不事繁文。故于初佛广明顿渐已同。于今二万诸佛,但明名同,姓同,及十号同。说法善同。至最后佛,方乃广明现同及当同也。颇罗堕者,此翻捷疾,亦翻利根,亦翻满语。婆罗门姓。</p><p style="line-height:1.5em">　　庚三引最后佛同。又三。初曾见事与今已同,二曾见事与今现同,三曾见事与今当同。辛今初</p><p style="line-height:1.5em">　　其最后佛,未出家时、有八王子,一名有意,二名善意,三名无量意,四名宝意,五名增意,六名除疑意,七名向意,八名法意。是八王子,威德自在,各领四天下。是诸王子,闻父出家,得阿耨多罗三藐三菩提。悉舍王位,亦随出家,发大乘意,常修梵行,皆为法师,已于千万佛所、植诸善本。</p><p style="line-height:1.5em">　　昔佛八子,今佛一子。数虽不等,并出同居之土。有子事同,一八缘别,各领四天下,是金轮王。</p><p style="line-height:1.5em">　　辛二曾见事与今现同二。初现瑞同,二疑念同。壬初又二。初此土六瑞同,二他土六瑞同。癸今初</p><p style="line-height:1.5em">　　是时日月灯明佛说大乘经,名无量义、教菩萨法、佛所护念。说是经已,即于大众中、结跏趺坐,入于无量义处三昧,身心不动。是时、天雨曼陀罗华,摩诃曼陀罗华,曼殊沙华,摩诃曼殊沙华,而散佛上、及诸大众。普佛世界,六种震动。尔时会中,比丘、比丘尼、优婆塞、优婆夷、天龙、夜叉、乾闼婆、阿修罗、迦楼罗、紧那罗、摩侯罗伽、人非人、及诸小王、转轮圣王、等。是诸大众,得未曾有,欢喜合掌,一心观佛。尔时如来放眉间白毫相光,照东方万八千佛土,靡不周遍。</p><p style="line-height:1.5em">　　癸二他土六瑞同</p><p style="line-height:1.5em">　　如今所见、是诸佛土。</p><p style="line-height:1.5em">　　但云如今所见,文略义周矣。初现瑞同竟</p><p style="line-height:1.5em">　　壬二疑念同</p><p style="line-height:1.5em">　　弥勒当知,尔时会中,有二十亿菩萨、乐欲听法。是诸菩萨,见此光明、普照佛土,得未曾有,欲知此光所为因缘。</p><p style="line-height:1.5em">　　既云欲知此光所为因缘。理应亦有发问、答问二序。不俟费辞也。(略不重说也)二曾见事与今现同竟</p><p style="line-height:1.5em">　　辛三曾见事与今当同五。初因人说法同,二时节同,三唱灭同,四授记同,五灭后通经同。壬今初</p><p style="line-height:1.5em">　　时有菩萨,名曰妙光,有八百弟子。是时日月灯明佛从三昧起,因妙光菩萨、说大乘经,名妙法莲华、教菩萨法、佛所护念。</p><p style="line-height:1.5em">　　昔佛起定,因妙光菩萨说经。今佛起定,因舍利弗说经。舍利弗为罗睺师,昔妙光为八王子师。故云同也。又舍利弗既得授记,实是菩萨。昔妙光闻法华时,何必不示作声闻。(换言之,亦可示作声闻而实是菩萨)</p><p style="line-height:1.5em">　　壬二时节同</p><p style="line-height:1.5em">　　六十小劫、不起于座。时会听者、亦坐一处,六十小劫、身心不动,听佛所说,谓如食顷。是时众中,无有一人、若身若心而生懈倦。</p><p style="line-height:1.5em">　　此与下文五十小劫谓如半日同也。佛力所加,故令忘长见短。</p><p style="line-height:1.5em">　　壬三唱灭同</p><p style="line-height:1.5em">　　日月灯明佛于六十小劫说是经已,即于梵、魔、沙门、婆罗门、及天、人、阿修罗、众中,而宣此言,如来于今日中夜,当入无余涅槃。</p><p style="line-height:1.5em">　　昔说法华,即唱入灭。今佛于宝塔品中亦言如来不久当入涅槃。化道已足,唱灭事齐也。梵,是色界主,魔,是欲界主。沙门,此云勤息。出家之都(总)名。婆罗门,此云净裔。亦云梵志。在家之尊姓。天人阿修罗,略举三善道,并皆从胜。取其易入佛法耳。</p><p style="line-height:1.5em">　　壬四授记同</p><p style="line-height:1.5em">　　时有菩萨,名曰德藏,日月灯明佛即授其记。告诸比丘:“是德藏菩萨,次当作佛,号曰净身,多陀阿伽度、阿罗诃、三藐三佛陀。”</p><p style="line-height:1.5em">　　今云授补处记(日月灯明佛授德藏菩萨次当作佛之记),则与释迦授弥勒记同也。问,法华中不曾授弥勒记,岂应引同。(岂能引证事同)答但得彼(佛)此(佛)一代化齐,于义即足。何必拘拘,微细强配。(不应拘泥微细文相差别而说不同)。</p><p style="line-height:1.5em">　　壬五灭后通经同三。初正明入灭,二明灭后通经利益,三结会古今。癸今初</p><p style="line-height:1.5em">　　佛授记已,便于中夜、入无余涅槃。</p><p style="line-height:1.5em">　　授记便入涅槃者,(彼佛)虽复出同居土,五浊未甚,故不必更说大涅槃经。如此土迦叶佛亦于说法华毕,即涅槃也。然无馀涅槃义通大小,略须申明。小乘以果缚尚在,(色身)名为有馀。身智俱灰(灰,灭也)名为无馀。大乘以五住究尽,乃名无馀。(此处指大乘而言)。</p><p style="line-height:1.5em">　　统论涅槃,则有三种。一性净涅槃。凡圣平等,即法身德。二圆净涅槃。出障圆明,即般若德。三方便净涅槃。为众生故,非生示生,非灭示灭,即解脱德。又,《唯识》明有四涅槃。一自性清净涅槃。佛与众生平等共有,不关修得。二有馀依涅槃。谓真如出烦恼障,馀依未灭,(果报色身犹在)三乘初证无学道时所得也。三无馀依涅槃。谓烦恼既尽,苦依亦灭。三乘无学身智(俱)尽时所证也。四无住处涅槃。谓真如兼复出所知障(即无明),大悲般若常所辅翼,不住生死,不住涅槃,尽未来际,寂而常照,利益众生也。今以四对三,令义可识。自性清净,即是性净。有馀无馀(依),出烦恼障。(断见思惑)无住(处),出所知障(断无明)即是圆净。从体起用,数数唱生唱灭,而实非生非灭,即方便净。</p><p style="line-height:1.5em">　　癸二明灭后通经利益</p><p style="line-height:1.5em">　　佛灭度后,妙光菩萨持妙法莲华经,满八十小劫、为人演说。日月灯明佛八子、皆师妙光。妙光教化,令其坚固阿耨多罗三藐三菩提。是诸王子、供养无量百千万亿佛已,皆成佛道,其最后成佛者,名曰燃灯。八百弟子中,有一人、号曰求名,贪著利养,虽复读诵众经,而不通利,多所忘失,故号求名。是人亦以种诸善根因缘故,得值无量百千万亿诸佛,供养、恭敬,尊重、赞叹。</p><p style="line-height:1.5em">　　灭后,明通经之时。妙光,明通经之人。八十小劫,明通经(时间)久近。八子及求名等,明通经利益。坚固者,久已先成。求名者,次补佛处。双显佛道因缘,全赖师友,亦全由修证。</p><p style="line-height:1.5em">　　癸三结会古今</p><p style="line-height:1.5em">　　弥勒当知,尔时妙光菩萨、岂异人乎,我身是也,求名菩萨,汝身是也。</p><p style="line-height:1.5em">　　结会古今者,近则释疑,密开寿量也。问,弥勒昔见诸佛,曾闻法华,何故疑问?答,时众机宜,应须扣发耳。己三广举曾见以答竟</p><p style="line-height:1.5em">　　己四分明判答</p><p style="line-height:1.5em">　　今见此瑞、与本无异,是故惟忖,今日如来当说大乘经,名妙法莲华、教菩萨法、佛所护念。</p><p style="line-height:1.5em">　　今昔六瑞既同,惟忖决定不谬。当说大乘,决定前说法瑞也。名妙法莲华,决定前雨华瑞也。教菩萨法,决定前众喜瑞也。佛所护念,决定前地动瑞也。答问序中,初长文竟</p><p style="line-height:1.5em">　　戊二偈颂二。初颂广举曾见以答,二颂分明判答。己初中二。初颂一佛同,二颂最后佛同。庚今初</p><p style="line-height:1.5em">　　尔时文殊师利于大众中,欲重宣此义,而说偈言:</p><p style="line-height:1.5em">　　我念过去世,&nbsp;无量无数劫,&nbsp;有佛人中尊,号日月灯明。世尊演说法,&nbsp;度无量众生、无数亿菩萨,令入佛智慧。</p><p style="line-height:1.5em">　　此颂上时节名号及说法等。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 