<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,《妙法莲华经会义》摘要卷七' />
<link href='../css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>《妙法莲华经会义》摘要卷七</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　《妙法莲华经会义》摘要卷七</p><p style="line-height:1.5em">　　丙约化他劝流通中。二勖受法弟子。有两品经。一妙音品。二普门品。丁今先释妙音品。</p><p style="line-height:1.5em">　　妙音菩萨本事品第二十四</p><p style="line-height:1.5em">　　如来放眉间白毫光相召,妙音菩萨从东方净光庄严国土现来。而品称本事者,因华德菩萨之问,具明(菩萨)往昔以伎乐宝钵供养云雷音王佛因缘果报,今生净华宿王佛国故有是神力。又明菩萨其身在此,而现种种身,处处为诸众生,说是经典。住现一切色身三昧,故能在所变现,得饶益无量众生之大用。故云本事品也。又药王品,但明本行,不明游化。普门品,但明游化,不明本行。今品则具明之。又,药王普门两品由问故说,今品由光召故说,彼此互彰,并显圆行,非谓有优劣也。</p><p style="line-height:1.5em">　　品文分六。初放光东召,二奉命西来,三十方宏经,四二土得益,五还归本国,闻品进道。戊初放光东召</p><p style="line-height:1.5em">　　尔时释迦牟尼佛,放大人相肉髻光明,及放眉间白毫相光,遍照东方百八万亿那由他恒河沙等诸佛世界。过是数已,有世界名净光庄严。其国有佛,号净华宿王智如来,应供,正遍知,明行足,善逝世间解,无上士,调御丈夫,天人师,佛,世尊。为无量无边菩萨大众恭敬围绕,而为说法,释迦牟尼佛白毫光明遍照其国。</p><p style="line-height:1.5em">　　佛是究竟人,故名大人。微妙净法身,具相三十二。相相皆是法界,故名为大人相。肉髻,白毫,即大人相二种。肉髻,表圆极妙果。白毫,表中道妙因。意显妙音菩萨果后行因,与文殊不轻药王观音普贤等无不同也。问,如地涌(菩萨)及药王等足可流通妙法,何必远召妙音。答,妙音亦与此土有缘。此土众生,宜从妙音而得四益,是故召之。问,十方菩萨能令此土众生得四益者,理必甚多,何必此但东召妙音,西说观音,不及馀八方耶!答,此有二意。一者遍召遍说,于事无妨印土法华,积至八里,安知无此文也。二者召东说西,于理亦足。东表于始,西表于终。始表发心,终表毕竟。发心毕竟二不别,何所不该。</p><p style="line-height:1.5em">　　戊二奉命西来二。初发来之缘,二正明发来。己初中五。初经家叙德,二被照辞佛,三彼佛寄诫,四菩萨受旨,五先现来相。庚今初</p><p style="line-height:1.5em">　　尔时一切净光庄严国中,有一菩萨,名曰妙音,久已植众德本。供养亲近无量百千万亿诸佛,而悉成就甚深智慧。得妙幢相三昧,法华三昧,净德三昧,宿王戏三昧,无缘三昧,智印三昧,解一切众生语言三昧,集一切功德三昧,清净三昧,神通游戏三昧,慧炬三昧,庄严王三昧,净光明三昧,净藏三昧,不共三昧,日旋三昧。得如是等百千万亿恒河沙等诸大三昧。</p><p style="line-height:1.5em">　　德者,福慧二种庄严也。供养诸佛,叙其福慧之由。甚深智慧,叙其即福之慧。诸大三昧,叙其即慧之福。略列一十六名,并是圆道妙定也。实相妙体,高显无上。无相而无所不相,名妙幢相三昧。因果不二,权实不二,本迹不二,名法华三昧。离三惑垢,证本净性,名净德三昧。权智照机,盈亏巧现,名宿王戏三昧。(月名宿王)平等大慈,不缘假名,不缘实法,名无缘三昧。一心三智,印一切法,名智印三昧。十界语言,并是因缘生法,解其一一即空假中。一切语言即一语言。一语言即一切语言。非一非一切,而一而一切,名解一切众生语言三昧。住一三昧,一切三昧功德悉入其中,名集一切功德三昧。六根清净,互用自在,名清净三昧。自在化物,游诸世间。幻事傀儡,普摄一切,名神通游戏三昧。平等大慧,普照昏衢,名慧炬三昧。性具万德,缘了融通。随举一法,统一切法,名庄严王三昧。三智圆净,照法无遗,名净光明三昧。一念慈心,含摄万德,名净藏三昧。七方便人所不能入,名不共三昧。实智照理而无所住,名日旋三昧。庚二被照辞佛</p><p style="line-height:1.5em">　　释迦牟尼佛光照其身,即白净华宿王智佛言:‘世尊,我当往诣娑婆世界,礼拜、亲近、供养、释迦牟尼佛。及见文殊师利法王子菩萨,药王菩萨,勇施菩萨,宿王华菩萨,上行意菩萨,庄严王菩萨,药上菩萨。</p><p style="line-height:1.5em">　　庚三彼佛寄诫</p><p style="line-height:1.5em">　　尔时净华宿王智佛,告妙音菩萨:‘汝莫轻彼国,生下劣想。善男子,彼娑婆世界,高下不平。土石诸山、秽恶充满。佛身卑小。诸菩萨众,其形亦小。而汝身四万二千由旬,我身六百八十万由旬。汝身第一端正,百千万福、光明殊妙。是故汝往,莫轻彼国若佛菩萨及国土,生下劣想。</p><p style="line-height:1.5em">　　妙音菩萨,本迹燎然。何烦佛诫。所将眷属,或有未达。故寄上以规下耳。佛证平等法性。为众生故,脱珍御弊。示卑小身,及秽恶土。只此卑小秽恶身土,体即法界。何大何小,何净何秽。当知非小现小,非秽现秽,忍辱衣也。小原非小,秽原非秽,法空座也。以小以秽,曲顺众生,慈悲室也。佛既如此,菩萨亦然。故应了达三轨,勿存胜劣情见。问,既是胜妙眷属,何得有未达(而存胜劣情见)者,答浊轻福胜,故土净。位权智浅,故须规(诫)。</p><p style="line-height:1.5em">　　庚四菩萨受旨</p><p style="line-height:1.5em">　　妙音菩萨白其佛言:‘世尊,我今诣娑婆世界,皆是如来之力。如来神通游戏,如来功德智慧庄严。</p><p style="line-height:1.5em">　　彼佛既以三法寄规,妙音亦以三法受旨。皆是如来之力者。总推功于佛力,不敢轻也。神通游戏者,脱珍御弊,长者之身不改,忍辱衣也。功德庄严者,大慈悲室也。智慧庄严者,诸法空座也。仗此如来三力,方能往诣娑婆。然妙音自有分证三力,令彼眷属不起轻心。</p><p style="line-height:1.5em">　　庚五先现来相又六。初遣莲华。二文殊问,三释迦答,四文殊请见,五释迦功推多宝,六多宝命来。辛今初</p><p style="line-height:1.5em">　　于是妙音菩萨不起于座,身不动摇,而入三昧。以三昧力,于耆阇崛山,去法座不远,化作八万四千众宝莲华,阎浮檀金为茎,白银为叶,金刚为鬚,甄叔迦宝以为其台。</p><p style="line-height:1.5em">　　辛二文殊问</p><p style="line-height:1.5em">　　尔时文殊师利法王子,见是莲华而白佛言:‘世尊,是何因缘,先现此瑞。有若干千万莲华,阎浮檀金为茎,白银为叶,金刚为须,甄叔迦宝以为其台。</p><p style="line-height:1.5em">　　问,若文殊位下,则妙音辞彼佛时,不应云及见文殊。若文殊位高,则此(瑞)相来,何得不识。答,纵使(文殊)位高,未阶妙觉,此相不识,亦无所妨。纵使(妙音)位下,别有他长。远来求见,亦复何失。况虽同一位(等觉位)有始中终(不同),虽始中终亦同,而所得三昧境界,亦容有互未达者,彼此互资,互相得益。(何必问二菩萨孰高孰下)若同是古佛(示现)则无复高下。妙音为众生得利益,故辞云求见。文殊为大会(见瑞)无敢问故,发起令知也。</p><p style="line-height:1.5em">　　辛三释迦答</p><p style="line-height:1.5em">　　尔时释迦牟尼佛告文殊师利:‘是妙音菩萨摩诃萨,欲从净华宿王智佛国,与八万四千菩萨围绕而来,至此娑婆世界,供养亲近礼拜于我,亦欲供养听法华经。</p><p style="line-height:1.5em">　　辛四文殊请见</p><p style="line-height:1.5em">　　文殊师利白佛言:‘世尊,是菩萨种何善本?修何功德?而能有是大神通力?行何三昧?愿为我等说是三昧名字,我等亦欲勤修行之。行此三昧,乃能见是菩萨色相大小,威仪进止。惟愿世尊以神通力,彼菩萨来,令我得见。</p><p style="line-height:1.5em">　　辛五释迦功推多宝</p><p style="line-height:1.5em">　　尔时释迦牟尼佛告文殊师利:‘此久灭度多宝如来,当为汝等而现其相。</p><p style="line-height:1.5em">　　文殊虽问功德三昧,而意在请见,故推功多宝以召其来。下文因华德重问,乃答功德及三昧也。推功多宝者,应是多宝如来昔日弟子。</p><p style="line-height:1.5em">　　辛六多宝命来</p><p style="line-height:1.5em">　　时多宝佛告彼菩萨:‘善男子来,文殊师利法王子欲见汝身。</p><p style="line-height:1.5em">　　初发来之缘竟</p><p style="line-height:1.5em">　　己二正明发来七。初与眷属经历,二叙相登台,三问讯传旨,四请见多宝,五释迦为通,六塔中称善,七问答往因。庚今初</p><p style="line-height:1.5em">　　于时妙音菩萨于彼国没,与八万四千菩萨,俱共发来,所经诸国,六种震动。皆悉雨于七宝莲华。百千天乐,不鼓自鸣。</p><p style="line-height:1.5em">　　昔奉宝钵,今得菩萨法器相随。昔奉音乐,今得天乐相随也。</p><p style="line-height:1.5em">　　庚二叙相登台</p><p style="line-height:1.5em">　　是菩萨目如广大青莲华叶,正使和合百千万月,其面貌端正,复过于此。身真金色,无量百千功德庄严。威德炽盛,光明照曜,诸相具足,如那罗延坚固之身。入七宝台。上升虚空,去地七多罗树。诸菩萨众恭敬围绕,而来诣此娑婆世界耆阇崛山。</p><p style="line-height:1.5em">　　庚三问讯传旨</p><p style="line-height:1.5em">　　到已。下七宝台。以价值百千璎珞,持至释迦牟尼佛所。头面礼足,奉上璎珞,而白佛言:‘世尊,净华宿王智佛问讯世尊。少病、少恼。起居轻利,安乐行否?四大调和否?世事可忍否?众生易度否?无多贪欲嗔恚愚痴嫉妒悭慢否?无不孝父母,不敬沙门,邪见,不善心,不摄五情否?世尊,众生能降伏诸魔怨否?久灭度多宝如来在七宝塔中,来听法否?又问讯多宝如来,安隐少恼,堪忍久住否?</p><p style="line-height:1.5em">　　庚四请见多宝</p><p style="line-height:1.5em">　　世尊,我今欲见多宝佛身。惟愿世尊,示我令见。</p><p style="line-height:1.5em">　　辛五释迦为通</p><p style="line-height:1.5em">　　尔时释迦牟尼佛,语多宝佛:‘是妙音菩萨欲得相见。</p><p style="line-height:1.5em">　　庚六塔中请善</p><p style="line-height:1.5em">　　时多宝佛告妙音言:‘善哉,善哉。汝能为供养释迦牟尼佛,及听法华经,并见文殊师利等,故来至此。</p><p style="line-height:1.5em">　　称善,即是相见已竟,不必开塔也。</p><p style="line-height:1.5em">　　庚七问答往因又二。初问,二答。辛今初</p><p style="line-height:1.5em">　　尔时华德菩萨白佛言:‘世尊,是妙音菩萨,种何善根,修何功德,有是神力。</p><p style="line-height:1.5em">　　妙音,即是净德夫人后身。华德,即是妙庄严王后身。本是宿世大善知识,故为众请问,显其功德也。</p><p style="line-height:1.5em">　　辛二答</p><p style="line-height:1.5em">　　佛告华德菩萨:‘过去有佛,名云雷音王多陀阿伽度,阿罗诃,三藐三佛陀。国名现一切世间。劫名喜见。妙音菩萨于万二千岁,以十万种伎乐,供养云雷音王佛。并奉上八万四千七宝钵。以是因缘果报,今生净华宿王智佛国,有是神力。华德,于汝意云何?尔时云雷音王佛所,妙音菩萨,伎乐供养,奉上宝器者,岂异人乎,今此妙音菩萨摩诃萨是。华德,是妙音菩萨,已曾供养亲近无量诸佛,久植德本。又值恒河沙等百千万亿那由他佛。</p><p style="line-height:1.5em">　　二奉命西来竟</p><p style="line-height:1.5em">　　戊三十方宏经二。初正明现身说法,二问答所住三昧。己今初</p><p style="line-height:1.5em">　　华德,汝但见妙音菩萨,其身在此。而是菩萨,现种种身。处处为诸众生说是经典。或现梵王身,或现帝释身,或现自在天身,或现大自在天身,或现天大将军身,或现毗沙门天王身,或现转轮圣王身,或现诸小王身,或现长者身,或现居士身,或现宰官身,或现婆罗门身,或现比丘比丘尼优婆塞优婆夷身,或现长者居士妇女身,或现宰官妇女身,或现婆罗门妇女身,或现童男童女身,或现天龙,夜叉,乾闼婆、阿修罗,迦楼罗,紧那罗,摩睺罗伽,人非人等身,而说是经。诸有地狱饿鬼畜生及众难处,皆能救济。乃至于王后宫,变为女身而说是经。华德,是妙音菩萨,能救护娑婆世界诸众生者。是妙音菩萨,如是种种变化现身,在此娑婆国土,为诸众生说是经典。于神通变化智慧,无所损减。是菩萨以若干智慧,明照娑婆世界。令一切众生,各得所知。于十方恒河沙世界中,亦复如是。若应以声闻形得度者,现声闻形而为说法。应以辟支佛形得度者,现辟支佛形而为说法。应以菩萨形得度者,现菩萨形而为说法。应以佛形得度者,即现佛形而为说法。如是种种,随所应度而为现形。乃至应以灭度而得度者,示现灭度。华德,妙音菩萨摩诃萨,成就大神通智慧之力,其事如是。</p><p style="line-height:1.5em">　　示现三十四凡身,四圣人身。结成六道十法界耳。此明菩萨以难思力随类通经。</p><p style="line-height:1.5em">　　己二问答所住三昧又二。初问,二答。庚今初</p><p style="line-height:1.5em">　　尔时华德菩萨白佛言:‘世尊,是妙音菩萨深种善根。世尊,是菩萨住何三昧,而能如是在所变现,度脱众生?</p><p style="line-height:1.5em">　　深种善根,领(解)前宝钵伎乐供佛之事。住何三昧,正问现十界身宏法之由也。</p><p style="line-height:1.5em">　　庚二答</p><p style="line-height:1.5em">　　佛告华德菩萨:‘善男子,其三昧名现一切色身。妙音菩萨住是三昧中,能如是饶益无量众生。</p><p style="line-height:1.5em">　　三十方宏经竟</p><p style="line-height:1.5em">　　戊四二土得益</p><p style="line-height:1.5em">　　说是妙音菩萨品时,与妙音菩萨俱来者八万四千人,皆得现一切色身三昧。此娑婆世界无量菩萨,亦得是三昧及陀罗尼。</p><p style="line-height:1.5em">　　三昧及陀罗尼,体一而用异。寂用名三昧,持用名陀罗尼。又,色身变现名三昧,音声辨说名陀罗尼。只是圆定圆慧耳。既能现身,必能说法。谓(三昧陀罗尼)无次第亦可。据药王品中,先得三昧,焚身供佛,乃得总持(即陀罗尼)。谓有深浅亦可。(指所得三昧陀罗尼有深或浅)今约二土言之。俱来菩萨是净土人,福胜于智,故但得三昧。此界菩萨是秽土人,忍智力强,故兼得总持。</p><p style="line-height:1.5em">　　戊五还归本国</p><p style="line-height:1.5em">　　尔时妙音菩萨摩诃萨,供养释迦牟尼佛及多宝佛塔已。还归本土,所经诸国,六种震动。雨宝莲华,作百千万亿种种伎乐。既到本国,与八万四千菩萨围绕至净华宿王智佛所。白佛言:‘世尊,我到娑婆世界,饶益众生。见释迦牟尼佛,及见多宝佛塔,礼拜供养。又见文殊师利法王子菩萨,及见药王菩萨,得勤精进力菩萨,勇施菩萨等。亦令是八万四千菩萨,得现一切色身三昧。</p><p style="line-height:1.5em">　　戊六闻品进道</p><p style="line-height:1.5em">　　说是妙音菩萨来往品时。四万二千天子,得无生法忍。华德菩萨,得法华三昧。</p><p style="line-height:1.5em">　　得无生忍,开佛知见也。(入圆初住位也)得法华三昧,增道损生也。华德正是当机,故得益倍深。天子先已根净,今悟圆因。(证圆初住)故知正说、流通,节节皆有种熟脱益。功用不殊也。释妙音品竟</p><p style="line-height:1.5em">　　观世音菩萨普门品第二十五</p><p style="line-height:1.5em">　　观者,能观之智,即一心三智也。世音者,所观之境,即十法界机也。境智双举,感应合标,故名为观世音。菩萨义如前释。普者,遍也。门者,能通义也。用一实相,开十普门,无所障碍,故称普门。略明十义:一慈悲普,二宏誓普。三修行普,四断惑普,五入法门普,六神通普,七方便普,八说法普,九供养诸佛普,十成就众生普。普门之义,何可穷尽,略举十义,以示其端耳。但观现前一念心性,法尔具足三千性相,即空即假即中,正是无作四谛妙境。缘此妙境而起慈悲,慈悲则普。立宏誓愿,宏誓则普。依此修行,一行一切行,故修行普。依此断惑,一断一切断,故断惑普。依此入法门,一法门一切法门,故入法门普。依此而起神通,即是无记化化,故神通普。依此而起方便,遍逗十界权实顿渐种种机缘,故方便普。依此说法,一音遍报众声,故说法普。依此供养诸佛,三世诸佛悉受其供,故供养普。依此成就众生,法界群机皆得四益,故成就普。一切众生心性无减,是理即普门。闻而生解,是名字即普门。圆伏五住,是观行即普门。清净六根,是相似即普门。开示悟入,是分证即普门。法界洞彻,穷源尽性,是究竟即普门也。释名竟。</p><p style="line-height:1.5em">　　此品因昙摩罗谶法师教河西王沮渠蒙逊诵之除病。所以流通别行。良由观音大士与此方尤有缘故。智者大师亦别说玄义及义疏各有二卷。玄义亦作五重。谓人法为名,灵智合法身为体,感应为宗,慈悲利物为用。流通醍醐味为教相也。</p><p style="line-height:1.5em">　　普门品入文为二。初问答,二闻品功德。</p><p style="line-height:1.5em">　　戊初中二。初长文,二偈颂。己长文有两番问答。庚初番为二。初问,二答。辛今初</p><p style="line-height:1.5em">　　尔时无尽意菩萨,即从座起。偏袒右肩,合掌向佛,而作是言:‘世尊,观世音菩萨,以何因缘名观世音?</p><p style="line-height:1.5em">　　尔时者,说东方菩萨竟,次应说西方菩萨时也。无尽者,境也。意者,智也。即一心三智也。(此菩萨)智契于境,境随于智,名无尽意。而作是言者,具(福德智慧)二庄严,故能问也。以何因缘(名观世音)者,若就众生(边言),则以善恶两机为因,圣人(菩萨)灵智慈悲为缘。若就菩萨(边言),则以观智慈悲为因,众生机感为缘也。</p><p style="line-height:1.5em">　　辛二答三。初总答,二别答,三劝持名答。即大佛顶经所明十四无畏也。今初</p><p style="line-height:1.5em">　　佛告无尽意菩萨:‘善男子,若有无量百千万亿众生,受诸苦恼。闻是观世音菩萨,一心称名。观世音菩萨即时观其音声,皆得解脱。</p><p style="line-height:1.5em">　　无量百千万亿众生,标十法界种种机也。受诸苦恼,明别业所感果报各不同也。自有一人受一苦。一人受多苦。多人受一苦。多人受多苦。今显人多苦多,并为菩萨与拔之境也。遭苦由于二世之恶。闻名即是二世之善。一心称名,有事有理。如此善恶,合为机感也。即时观其音声者,应之速也。皆得解脱者,应之普也。一心称名,即思修二慧。事一心者,谓念念相续,不起杂想。理一心者,了知此心,非自他共。亦非无因。(即不自生、不他生,不共生,不无因生。)能称所称,体是法界也。(所谓以法界心,称法界名也,)事一心,解脱事难。理一心,解脱理难。随感必应,如啐啄同时。若夫称唱累年,不蒙寸效者,只由未臻事一心故。然亦能作未来得度因缘。故虽散心一称名号,功无虚弃。但效有迟速耳。</p><p style="line-height:1.5em">　　壬二别答三。初约口业机明应,二约意业机明应,三约身业机明应。癸初中二。初明七难,二结叹。子初又七。初火难至七怨贼难。丑今初</p><p style="line-height:1.5em">　　若有持是观世音菩萨名者,设入大火,火不能烧。由是菩萨威神力故。</p><p style="line-height:1.5em">　　持名是善,入火是恶。善恶合为机感。威神力故,火不能烧,即是应也。果报火,下从地狱,上至初禅,皆论机应。恶业火,下从地狱,上至非想(天)皆论机应。烦恼火,下从地狱,上至等觉,皆论机应也。</p><p style="line-height:1.5em">　　丑二水难</p><p style="line-height:1.5em">　　若为大水所漂,称其名号,即得浅处。</p><p style="line-height:1.5em">　　水漂是恶,称名是善。以此为机,得浅是应也。果报水,下从地狱,上至二禅。恶业水,通三界。烦恼水,通九界。并论机感。</p><p style="line-height:1.5em">　　丑三罗刹难</p><p style="line-height:1.5em">　　若有百千万亿众生,为求金银琉璃砗磲玛瑙珊瑚琥珀真珠等宝,入于大海。假使黑风吹其船舫,飘堕罗刹鬼国。其中若有乃至一人称观世音菩萨名者,是诸人等,皆得解脱罗刹之难。以是因缘,名观世音。</p><p style="line-height:1.5em">　　此罗刹难,亦是风难。果报罗刹,在欲界。恶业罗刹,遍三界。烦恼罗刹,通九界。又,果报风,至三禅。恶业风,遍三界。烦恼风,通九界。各论机应,并可例解。</p><p style="line-height:1.5em">　　丑四刀杖难</p><p style="line-height:1.5em">　　若复有人、临当被害,称观世音菩萨名者,彼所执刀杖、寻段段坏,而得解脱。</p><p style="line-height:1.5em">　　丑五鬼难</p><p style="line-height:1.5em">　　若三千大千国土,满中夜叉罗刹,欲来恼人。闻其称观世音菩萨名者,是诸恶鬼,尚不能以恶眼视之,况复加害。</p><p style="line-height:1.5em">　　鬼难例前罗刹可解。言大千满中者,假使之辞。意显烦恼恶鬼,弥满(其中),唯称名能降伏之。</p><p style="line-height:1.5em">　　丑六枷锁难</p><p style="line-height:1.5em">　　设复有人,若有罪、若无罪,杻械、枷锁、检系其身,称观世音菩萨名者,皆悉断坏,即得解脱。</p><p style="line-height:1.5em">　　有罪,是现世恶,无罪(蒙难),是过去恶。在手曰杻。在足曰裓。在头曰枷。连身曰锁。封名为检。缚名为系。果报枷锁,在欲界。恶业枷锁,遍三界。烦恼枷锁,通九界也。</p><p style="line-height:1.5em">　　丑七怨贼难</p><p style="line-height:1.5em">　　若三千大千国土,满中怨贼。有一商主,将诸商人,赍持重宝,经过险路。其中一人作是唱言:“诸善男子,勿得恐怖,汝等应当一心称观世音菩萨名号。是菩萨能以无畏施于众生。汝等若称名者,于此怨贼当得解脱。”众商人闻,俱发声言:“南无观世音菩萨。”称其名故,即得解脱。</p><p style="line-height:1.5em">　　大千满中,亦假设之辞。夺命曰冤。劫财名贼。果报冤贼,在欲界。恶业冤贼,遍三界。烦恼冤贼,通九界。观心释者,大千满中冤贼,无始烦恼种子,集在第八藏识中也。有一商主,第六识也。诸商人,遍行、别境及诸善心所也。重宝,出世三乘法也。经过险路,诸对治法与诸烦恼相遇也。其中一人,或是胜解,或是善慧,或是信也。一心称名,四教闻思修慧也。俱发声者,心王与诸善心所决相应也。即得解脱者,证于四教所诠理也。又此七难,即表众生身有六大。火即火大。水即水大。风即风大。刀杖枷锁,皆即地大。三千大千,以表空大。罗刹冤贼,以表识大。观音菩萨观此六大,皆如来藏,一一即空假中。自既解脱,故能令他解脱。众生迷此六大之性,枉受果报恶业烦恼诸难。然正迷时,性德无改,原与菩萨体同。故闻名称念,随其解有偏圆。行有浅深。所得四教四益,亦有差别。究竟终得一切种智,则无别也。初明七难竟</p><p style="line-height:1.5em">　　子二结叹</p><p style="line-height:1.5em">　　‘无尽意,观世音菩萨摩诃萨威神之力、巍巍如是。</p><p style="line-height:1.5em">　　巍巍者,高显也。(菩萨)功超九界故高。名彰三土(同居、方便、实报)故显。初约口业机明应竟。</p><p style="line-height:1.5em">　　癸二约意业机明应二。初明三毒,二结叹。子今初</p><p style="line-height:1.5em">　　若有众生,多于淫欲。常念恭敬观世音菩萨,便得离欲。若多嗔恚,常念恭敬观世音菩萨,便得离嗔。若多愚痴,常念恭敬观世音菩萨,便得离痴。</p><p style="line-height:1.5em">　　多欲恚痴,是恶。常念、恭敬,是善。此二为机,得离(三毒)即是应也。事欲事恚,局在欲界。事痴,皆通三界。理三毒者,二乘以耽真为欲,畏俗为嗔,不了生死涅槃如幻为痴。出假菩萨以游戏神通为欲,诃厌二乘为嗔,不达中道为痴。地前菩萨以中道似爱为欲,双舍二边为嗔,无明未破为痴。乃至等觉后心,犹有微细无明未破,即有微细欲恚未除。今由大悲菩萨从初发心,观此贪嗔痴等烦恼,皆是因缘生法,一一即空假中。即空故,离凡夫三毒。即假故,离二乘三毒。即中故,离菩萨三毒。成就不可思议三种善根。亦是成就不可思议大贪大嗔大痴法门。故令常念恭敬之者,随解偏圆,随行浅深得离,亦有种种差别,究竟归于无差别也。</p><p style="line-height:1.5em">　　子结叹</p><p style="line-height:1.5em">　　无尽意。观世音菩萨,有如是等大威神力,多所饶益。是故众生,常应心念。</p><p style="line-height:1.5em">　　二约意业机明应竟</p><p style="line-height:1.5em">　　癸约身业机明应二。初明二求,二结叹。子今初</p><p style="line-height:1.5em">　　若有女人,设欲求男,礼拜供养观世音菩萨,便生福德智慧之男。设欲求女,便生端正有相之女。宿植德本,众人爱敬。</p><p style="line-height:1.5em">　　求男求女,独标女人者,女人以无子为苦。夫主所弃,并妇(同伴)所轻,旁人所笑故也。礼拜供养,是机感。便生男女,是普应也。法门解者,四教未证实理,皆名女人。四教各论慧男定女。良由大士先证权实男女,故能为增上缘,令诸行人各得成就诸定慧也。又欲界有慧无定,是狂男。无色有定无慧,是痴女。四禅定慧均平,如福德男端正女也。然男无破惑之功,女无出生无漏之力,此亦无用男女。藏通两教二乘,慧能断见思惑,是幹事之男。定能发生无漏,是育嗣之女。然慧不能破无明见佛性,则男而不男。定不能怀中道子,则女犹石女。故大经云,二乘定多慧少,不见佛性。菩萨慧多定少,亦不见佛性也。唯别教初地,真明慧发,无缘慈成,乃名真正男女。圆教初住见中道时,定慧具足,男女相满。故男名福德,是有定之慧。女名端正,是有慧之定也。</p><p style="line-height:1.5em">　　子二结叹</p><p style="line-height:1.5em">　　无尽意,观世音菩萨有如是力,若有众生、恭敬礼拜观世音菩萨,福不唐捐。</p><p style="line-height:1.5em">　　唐捐,谓虚弃。此句兼释疑也。亦有礼拜不得男女者,唯由机浅(诚心不足)故所求未遂。而礼拜之福,终必不失也。二别答竟。</p><p style="line-height:1.5em">　　壬三劝持名答三。初劝持,二格量,三结叹。癸今初</p><p style="line-height:1.5em">　　是故众生,皆应受持观世音菩萨名号。</p><p style="line-height:1.5em">　　上说观音得名因缘,其力广大。既不辨形质,但是述名论德。若欲归(依)崇(敬),宜受持名号,故结劝持名也。良由万德洪名。称实所召。只此一名一字,法尔具足三千性相,三谛妙理。法尔圆收顿、渐、偏、圆、权、实妙智。法尔理智本自不二。不二而二,理智宛然。举一假名,则一切假名,一切实法,一切国土,无不归趣此假名中。(所谓以名召德,罄无不尽是也)是故闻名功德,已自不可思议。受持功德尤不可思议也。持名既尔,想彼正报依报,亦复如是。故知阿弥陀经,观无量经,与此妙经,同一圆顿甚深希有法门。无有优劣。</p><p style="line-height:1.5em">　　癸二格量</p><p style="line-height:1.5em">　　无尽意,若有人受持六十二亿恒河沙菩萨名字,复尽形供养饮食衣服卧具医药。于汝意云何,是善男子善女人、功德多否?’无尽意言:‘甚多。世尊。\’佛言:‘若复有人,受持观世音菩萨名号,乃至一时礼拜供养。是二人福,正等无异。于百千万亿劫,不可穷尽。</p><p style="line-height:1.5em">　　文有四意。一格量本,二问,三答,四正格量也。格量本中,共举四多:六十二亿恒沙(菩萨),是福田多。受持,是持名多。尽形,是时节多。饮食等四事供养,是(福德)种子多。以此四为格量本也。问答可知。(即佛言,是善男女功德多否?无尽意答,甚多之文。)正格量中,还举四少以格(量)四多。但一观世音,则福田少。持名亦少。(仅持一名)乃至一时,则时少。礼拜供养,不言四事,则种子少。而功德正等无异。良由真如实际,一多无性,本自平等故也。观音证此实际故,一则非一,与多正等。六十二亿(菩萨)证此实际故,多则非多,与一正等。一中解无量,故说六十二亿(菩萨)。无量中解一,故说观世音耳。占察经云,能闻我名者,即为闻十方佛名。亦是此意。</p><p style="line-height:1.5em">　　癸三结叹</p><p style="line-height:1.5em">　　无尽意。受持观世音菩萨名号,得如是无量无边福德之利。</p><p style="line-height:1.5em">　　初番问答,明众生三业显机为境。(菩萨)法身灵智冥应。境智因缘,名观世音竟。</p><p style="line-height:1.5em">　　庚次番问答亦二。初问,二答。辛今初</p><p style="line-height:1.5em">　　无尽意菩萨白佛言:‘世尊。观世音菩萨,云何游此娑婆世界。云何而为众生说法。方便之力,其事云何?</p><p style="line-height:1.5em">　　问有三意。一云何游(化),是问身业。二云何说(法),是问口业。三方便云何,是问意业。即是(菩萨)三轮不思议化。亦名三不护三无失也。不思议化者,化作佛身,亦即化作佛口佛心。乃至化作执金刚神,亦化作金刚心口。虽屈曲(无微不至)利物,而于法身智慧无所损减。故净名云,善能分别诸法相,于第一义而不动。不动而动,名不思议化也。不护者,住不思议圆普法门。实不作意计校筹量,次第经营。(此为菩萨无作妙力)譬如明镜,随对即现。无有分别,亦无前后。无失者,众生根机不同,浅深有异。观音虽不作念逗机,而逗机无失。契当前人,冥会事理也。(菩萨久证妙觉极果,故得同佛三业无失也。)</p><p style="line-height:1.5em">　　辛二答三。初别答,二总答,三劝供养。壬今初</p><p style="line-height:1.5em">　　佛告无尽意菩萨:‘善男子。若有国土众生,应以佛身得度者,观世音菩萨,即现佛身而为说法。应以辟支佛身得度者,即现辟支佛身而为说法。应以声闻身得度者,即现声闻身而为说法。应以梵王身得度者,即现梵王身而为说法。应以帝释身得度者,即现帝释身而为说法。应以自在天身得度者,即现自在天身而为说法。应以大自在天身得度者,即现大自在天身而为说法。应以天大将军身得度者,即现天大将军身而为说法。应以毗沙门身得度者,即现毗沙门身而为说法。应以小王身得度者,即现小王身而为说法。应以长者身得度者,即现长者身而为说法。应以居士身得度者,即现居士身而为说法。应以宰官身得度者,即现宰官身而为说法。应以婆罗门身得度者,即现婆罗门身而为说法。应以比丘比丘尼,优婆塞优婆夷身得度者,即现比丘比丘尼,优婆塞优婆夷身而为说法。应以长者居士宰官婆罗门妇女身得度者,即现(各)妇女身而为说法。应以童男童女身得度者,即现童男童女身而为说法。应以天龙夜叉乾闼婆阿修罗迦楼罗紧那罗摩睺罗伽人非人等身得度者,即皆现之而为说法。应以执金刚神得度者,即现执金刚神而为说法。</p><p style="line-height:1.5em">　　应以(何身得度)之言,答意业方便,能知机宜。现身,答身业。说法,答口业。三业本不相离也。此中别明三十三身。若并人及非人,则是三十五身。总而言之,止是(现)十法界身耳。不言菩萨身者,正就菩萨法界,广明现馀九法界像。以显十界互具,重重无尽也。若有国土众生者,实报方便同居三种国土十法界机也。实报土中,纯以菩萨而为众生,唯有一佛界机。方便土中,有九种众生。谓藏教二乘无学,通教三乘断通惑人。别三十心,圆教十信也。有二种机,一是佛界机,二是菩萨界机也。同居土中,具足九界众生及十界机。对机设应,具须十界佛身。既现梵王,理应亦现光音遍净二王。既现帝释,理应亦现夜摩兜率化乐三王。自在,即欲界主。大自在,即四禅主。既云毗沙门,(四王天之北方天王)亦必现馀三天(王)。既云小王,亦必应现四种轮王。既云人非人等。言人,则老少贵贱,何所不收。言非人,则地狱鬼畜,何所不收。故下文云,以种种形,游诸国土。但可意知,岂可言尽。为说法者,随其所堪,(受)或权或实,或顿或渐,或显或密。令得权实四益,究竟终归一实益耳。</p><p style="line-height:1.5em">　　壬二总答</p><p style="line-height:1.5em">　　无尽意。是观世音菩萨成就如是功德,以种种形,游诸国土,度脱众生。</p><p style="line-height:1.5em">　　前别答三十五身,文广而意狭(略)。此总答如是功德,文狭而义广。以种种形,则不止三十五身。游诸国土,则不局娑婆世界明矣。</p><p style="line-height:1.5em">　　壬三劝供养二。初劝,二受旨。癸今初</p><p style="line-height:1.5em">　　是故汝等,应当一心供养观世音菩萨。是观世音菩萨摩诃萨,于怖畏急难之中,能施无畏。是故此娑婆世界,皆号之为施无畏者。</p><p style="line-height:1.5em">　　既名观世音,亦名施无畏者,从德受名。德既无尽,名亦(应)无尽也。</p><p style="line-height:1.5em">　　癸二受旨六。初奉命,二不受,三重奉,四佛劝,五受已转奉,六叹结。子今初</p><p style="line-height:1.5em">　　无尽意菩萨白佛言:‘世尊。我今当供养观世音菩萨。\’即解颈众宝珠璎珞,价值百千两金,而以与之。作是言:‘仁者,受此法施珍宝璎珞。</p><p style="line-height:1.5em">　　众宝珠璎珞者,众宝间珠,共为严饰也。(珍宝璎珞而言)法施者,财即是法。财是因缘生法,即空即假即中。三谛一心,一切具足。于法平等,于财亦等。如此施者,即是法施也。</p><p style="line-height:1.5em">　　子二不受</p><p style="line-height:1.5em">　　时观世音菩萨不肯受之。</p><p style="line-height:1.5em">　　约事,则无尽意奉命供养,(谓白佛供养)我未奉命,故不肯受。礼应逊让也。约表法,(菩萨无作妙力)则不受三昧广大之用,故无所受。</p><p style="line-height:1.5em">　　子三重奉</p><p style="line-height:1.5em">　　无尽意复白观世音菩萨言:‘仁者,愍我等故,受此璎珞。</p><p style="line-height:1.5em">　　我为四众故施,仁(者)愍四众而受。以无所受而受诸受。(受亦何妨,故重奉也)</p><p style="line-height:1.5em">　　子四佛劝</p><p style="line-height:1.5em">　　尔时佛告观世音菩萨:‘当愍此无尽意菩萨,及四众天龙、夜叉乾闼婆阿修罗迦楼罗紧那罗摩睺罗伽,人非人等故,受是璎珞。</p><p style="line-height:1.5em">　　(佛言):正以(无尽意)菩萨为物故施,(汝)亦应为物故受也。</p><p style="line-height:1.5em">　　子五受已转奉</p><p style="line-height:1.5em">　　即时观世音菩萨,愍诸四众,及于天龙人非人等,受其璎珞,分作二分,一分奉释迦牟尼佛,一分奉多宝佛塔。</p><p style="line-height:1.5em">　　只一法施璎珞,分作二分,表一实相,举体作事理二因也。奉二佛者,表以二(圆)因趣二果也。理圆即法佛,事圆即报佛。还以二佛表二果也。(多宝佛塔表法佛,释迦表报佛也。)</p><p style="line-height:1.5em">　　子六叹结</p><p style="line-height:1.5em">　　无尽意,观世音菩萨有如是自在神力,游于娑婆世界。</p><p style="line-height:1.5em">　　初长文竟</p><p style="line-height:1.5em">　　己二偈颂。什公不译,故旧本皆无。文句义疏亦皆不释。续高僧传云,偈是闍那掘多所译。今流通本既并增入。故科註中。依慈云师所分之科而消释之。大科为三。初双颂两问,二双颂两答,三双颂两劝。庚今初</p><p style="line-height:1.5em">　　尔时无尽意菩萨以偈问曰:</p><p style="line-height:1.5em">　　世尊妙相具,&nbsp;我今重问彼。佛子何因缘,名为观世音。</p><p style="line-height:1.5em">　　初句,叹佛德。次句,双含二问。(初总问,二别问。)后二句,别颂初问也。</p><p style="line-height:1.5em">　　庚二双颂两答二。初加颂总叹行愿,二别颂两答。辛今初</p><p style="line-height:1.5em">　　具足妙相尊,&nbsp;偈答无尽意。&nbsp;汝听观音行,&nbsp;善应诸方所,</p><p style="line-height:1.5em">　　宏誓深如海,&nbsp;历劫不思议。&nbsp;侍多千亿佛,&nbsp;发大清净愿。</p><p style="line-height:1.5em">　　初二句,经家叙辞。次六句,佛正答也。汝听者,诫令生(闻思修)三慧也。观音行者,一心三智,观十界音。令无量苦,一时解脱。即已成利他行也。善应诸方所者,不动真心,垂形三土,(同居、方便、实报)三十二应,处处现往。即普门神通力也。此二句,总叹所剋(证)真应二身也。宏誓深如海者,明其初发心时,缘于无作四谛。故横该十界,竖彻三谛,广且深也。历劫等者,明其中间以行填愿,所经时久,所侍佛多,所发愿大。故得成今真应二身。譬如水涨船高,泥多佛大也。</p><p style="line-height:1.5em">　　辛二别颂两答二。初颂前答,二颂后答。壬初中二。初颂总答,二颂别答。癸今初</p><p style="line-height:1.5em">　　我为汝略说,&nbsp;闻名及见身。&nbsp;心念不空过,&nbsp;能灭诸有苦。</p><p style="line-height:1.5em">　　略说者,举要而言也。闻名故称,口业机也。见身故礼,身业机也。心念,意业机也。诸有,二十五有也,(合之,即为三界也)</p><p style="line-height:1.5em">　　癸二颂别答二。初颂七难,二颂三毒二求。子初中十二。初第一火难至十二加颂雷雨难。丑今初</p><p style="line-height:1.5em">　　假使兴害意,&nbsp;推落大火坑。&nbsp;念彼观音力,&nbsp;火坑变成池。</p><p style="line-height:1.5em">　　念彼观音者,若就佛说,观音为彼。即约师弟,假分彼此。若就众生念彼观音,即约感应,暂分彼此。师弟感应,无非法界。能所宛然,能所斯绝。众生念自心中之彼观音,观音应自心中之彼众生。感应道交,不可思议。</p><p style="line-height:1.5em">　　丑二颂第二水难</p><p style="line-height:1.5em">　　或漂流巨海,&nbsp;龙鱼诸鬼难。&nbsp;念彼观音力,&nbsp;波浪不能没。</p><p style="line-height:1.5em">　　丑三加颂堕须弥难</p><p style="line-height:1.5em">　　或在须弥峰、&nbsp;为人所推堕。&nbsp;念彼观音力,&nbsp;如日虚空住。</p><p style="line-height:1.5em">　　约事,即是假设之辞。设使从须弥堕,尚不损伤,况馀山耶。</p><p style="line-height:1.5em">　　约观解者,本在中道实相性德须弥山王。无明恶人,推堕二死海中。念彼观音三智三德,便同诸佛住无所住。</p><p style="line-height:1.5em">　　丑四加颂堕金刚山难。例须弥难可解</p><p style="line-height:1.5em">　　或被恶人逐,&nbsp;堕落金刚山。&nbsp;念彼观音力,&nbsp;不能损一毛。</p><p style="line-height:1.5em">　　丑五超颂第七冤贼难</p><p style="line-height:1.5em">　　或值怨贼绕,&nbsp;各执刀加害。&nbsp;念彼观音力,&nbsp;咸即起慈心。</p><p style="line-height:1.5em">　　丑六追颂第四刀杖难</p><p style="line-height:1.5em">　　或遭王难苦,&nbsp;临刑欲寿终。&nbsp;念彼观音力,&nbsp;刀寻段段坏。</p><p style="line-height:1.5em">　　丑七追颂第六枷锁难</p><p style="line-height:1.5em">　　或囚禁枷锁,&nbsp;手足被杻械。&nbsp;念彼观音力,&nbsp;释然得解脱。</p><p style="line-height:1.5em">　　丑八加颂咒咀毒药难</p><p style="line-height:1.5em">　　咒诅诸毒药、&nbsp;所欲害身者。&nbsp;念彼观音力,&nbsp;还著于本人。</p><p style="line-height:1.5em">　　咒使鬼神往杀前人。若前人有种种福德所护,不可杀者,法须还著本人。密部明之甚详。须知还著本人,亦复具有(欢喜、生善、灭恶、入理)四悉檀益。</p><p style="line-height:1.5em">　　丑九追颂第五鬼难</p><p style="line-height:1.5em">　　或遇恶罗刹、&nbsp;毒龙诸鬼等。&nbsp;念彼观音力,&nbsp;时悉不敢害。</p><p style="line-height:1.5em">　　丑十加颂恶兽难</p><p style="line-height:1.5em">　　若恶兽围绕,&nbsp;利牙爪可怖。&nbsp;念彼观音力,&nbsp;疾走无边方。</p><p style="line-height:1.5em">　　丑十一加颂蛇蝎难</p><p style="line-height:1.5em">　　蚖蛇及蝮蝎,&nbsp;气毒烟火燃。念彼观音力,寻声自回去。</p><p style="line-height:1.5em">　　丑十二加颂雷雨难</p><p style="line-height:1.5em">　　云雷鼓掣电,&nbsp;降雹澍大雨。&nbsp;念彼观音力,&nbsp;应时得消散。</p><p style="line-height:1.5em">　　正颂七难,加颂有五,共为十二。皆须具约果报恶业烦恼六道四教释之(文广义繁从略。)若约所表,不出六大。须弥金刚,亦是地大,雷电,火大。雹雨,水大。兽蛇咒诅,皆表识大。菩萨因中观此六大,即空假中。今住六种如实之际。故遍法界救诸苦恼。初颂七难竟</p><p style="line-height:1.5em">　　子二颂三毒二求</p><p style="line-height:1.5em">　　众生被困厄,&nbsp;无量苦逼身。&nbsp;观音妙智力,&nbsp;能救世间苦。</p><p style="line-height:1.5em">　　界内界外,皆有三毒之苦。皆有无男无女之苦。故无量也。初颂前答竟。</p><p style="line-height:1.5em">　　壬二颂后答二。初正颂示现,二加颂显机显应。癸初中三。初明身业普应,二明意业普观,三明口业普说。子今初</p><p style="line-height:1.5em">　　具足神通力,&nbsp;广修智方便。&nbsp;十方诸国土,&nbsp;无刹不现身。</p><p style="line-height:1.5em">　　种种诸恶趣,&nbsp;地狱鬼畜生,*&nbsp;生老病死苦,&nbsp;以渐悉令灭。</p><p style="line-height:1.5em">　　具足神通力者,百界千如全体之妙用也。广修诸方便者,权实二智照性以发通也。(十方国土,无刹不现)故知菩萨具现十法界身也。</p><p style="line-height:1.5em">　　子二明意业普观</p><p style="line-height:1.5em">　　真观清净观,&nbsp;广大智慧观,&nbsp;悲观及慈观,&nbsp;常愿常瞻仰。</p><p style="line-height:1.5em">　　无垢清净光,&nbsp;慧日破诸闇。&nbsp;能伏灾风火,&nbsp;普明照世间。</p><p style="line-height:1.5em">　　初一偈,明所证体。次一偈,明所起用也。真观者,证不思议空也。清净观者,证不思议假也。广大智慧观者,证不思议中也。悲观者,以不思议三观,与众生同一悲仰也。慈观者,以不思议三观,与如来同一慈力也。同慈力,故云常愿。同悲仰,故常瞻仰。由深证此一心三观,故发无垢清净光明。名为慧日。能破十界三惑暗之集谛,能伏十界二死灾风火之苦谛。能与十界道灭而普明照世间也。</p><p style="line-height:1.5em">　　子三明口业普说</p><p style="line-height:1.5em">　　悲体戒雷震,&nbsp;慈意妙大云。&nbsp;澍甘露法雨,&nbsp;灭除烦恼焰。</p><p style="line-height:1.5em">　　欲说大法,必依身意以为授法之本。为度众生,现身说法。故所现身,名为大慈悲体。与下(句)慈意,互举一字,相影略耳。先用戒德警人,如天震雷,物无不(惊)肃。故云悲体戒雷震也。拔苦与乐,名为大慈悲。意无缘而被,名之为妙。物无不覆,譬如大云。故云慈意妙大云也。诸天甘露,服之不死。所澍法雨,亦复如是。闻者悟道,证常住命。三惑烦恼苦焰灭除。与拔同时,十界皆得度也。(故云澍甘露法雨,灭除烦恼焰也)</p><p style="line-height:1.5em">　　癸二加颂显机显应</p><p style="line-height:1.5em">　　诤讼经官处,&nbsp;怖畏军阵中,&nbsp;念彼观音力,&nbsp;众怨悉退散。</p><p style="line-height:1.5em">　　长文三十二应。应虽属显,机则或冥(感)或显(感),不可定判。今颂云念彼观音,则灼然是显机也。诤讼怖畏,亦须果报恶业烦恼三释。或此亦是加颂七难偶错简耳。但云众冤退散,或仍是冥应也。二双颂两答竟</p><p style="line-height:1.5em">　　庚三双颂两劝二。初劝前番持名,二颂后番劝供养。辛初中二。初明境智深妙以劝常念,二明感应难测以劝勿疑。壬今初</p><p style="line-height:1.5em">　　妙音观世音,&nbsp;梵音海潮音。&nbsp;胜彼世间音,&nbsp;是故须常念。</p><p style="line-height:1.5em">　　此明菩萨有种种德,具种种名。一一名字,并诠法界圆融不思议德,故须念也。即权而实,名为妙音。即实而权,名观世音。契本净性,名为梵音。契十界机,名海潮音。权实不二,自他不二,故胜彼十法界世间音也。所以观音一名,即与(持)六十二亿名号功德正等。(故须常念)</p><p style="line-height:1.5em">　　壬二明感应难测以劝勿疑</p><p style="line-height:1.5em">　　念念勿生疑。&nbsp;观世音净圣。&nbsp;于苦恼死厄、&nbsp;能为作依怙。</p><p style="line-height:1.5em">　　疑去则念成(就)。念成则二死可脱。故劝勿疑。初颂前番劝持名竟。</p><p style="line-height:1.5em">　　辛二颂后番供养</p><p style="line-height:1.5em">　　具一切功德,&nbsp;慈眼视众生。&nbsp;福聚海无量,&nbsp;是故应顶礼。</p><p style="line-height:1.5em">　　顶礼,即是三业供养也。初问答竟</p><p style="line-height:1.5em">　　戊二闻品功德二。初持地叹证,二经家述益。己今初</p><p style="line-height:1.5em">　　尔时持地菩萨,即从座起,前白佛言:‘世尊,若有众生,闻是观世音菩萨品自在之业,普门示现神通力者,当知是人功德不少。</p><p style="line-height:1.5em">　　自在之业,谓于七难,三毒,二求,(菩萨随感赴应)皆得大自在也。普门示现,谓现十法界身方便说法也。闻者功德已自不少,况受持读诵解说书写如说修行者乎。然非通别释题,(通释谓百千万亿众生受诸苦恼,称菩萨名,即皆解脱。别释谓脱七难,离三毒,遂二求等。)安令闻者获大功德。故须持地菩萨而叹证之。(持地菩萨因地)大佛顶经云,毗舍浮佛摩顶谓我当平心地,则世界地一切皆平。我即心开,见身微尘,与造世界所有微尘,等无差别,悟无生忍。闻诸如来宣妙莲华佛知见地,我先证明而为上首。盖既悟地大本如来藏,即悟七大(地水火风空见识)皆如来藏,即悟五阴六入十二处十八界皆如来藏。既悟阴入处界皆如来藏,即悟七难三毒乃至(现)十法界身皆如来藏。故能证此闻品功德也。</p><p style="line-height:1.5em">　　己二经家述益</p><p style="line-height:1.5em">　　佛说是普门品时,众中八万四千众生,皆发无等等阿耨多罗三藐三菩提心。</p><p style="line-height:1.5em">　　无等等者,无上菩提,无与等者。得此理已,等一切法,皆成无上。如世仙丹,无与等者。能点他物,亦成仙丹。此约开显之圆,横收一切,皆归一实也。又,究竟佛果,无与等者。初发心时,即便等之。如转轮王,无与等者,太子初生,即便等之。此约实相之体,竖谈因果,初后宛然也。又心即理,理即心。心外无理,理外无心。心之与理,但有名字。名字性空,俱不可说。将(以)何物等何物,而云无等等耶!不可说而说,说此心等此理。是故言无等等。此约双遮双照,非横非竖,而横而竖(而言)也。发心有三。一观行发心,二相似发心,三分证发心。今必是分证也。约化他劝流通中。二勖受法弟子竟。释普门品竟</p><p style="line-height:1.5em">　　陀罗尼品第二十六</p><p style="line-height:1.5em">　　陀罗尼,此翻总持。持恶不起,持善不失(世界)又翻遮持。能持善(为人),能遮恶(对治),遮边恶,持中善(第一义)。众经用法不同。或专治病,如疗痔等。或专护法,如此文。或专灭罪,如方等。或通用治病、灭罪、护经,如请观音(经)等。或大神咒,大明咒,无上咒,无等等咒,(此唯明心)则非治病非灭罪非护经。又密部共有三种,一佛部。自分五部,即五佛所说也。二菩萨部。三鬼神部。一一部中,各论上中下三法。成就增益,名上法。禳灾摄召,名中法。降伏,名下法。于上法中,又分三品。各有行仪,各有观法,各有严禁。而通以无上菩提心为主。若无师传,则名盗法。若违行仪,则招恶报。若犯严禁,辄以功效向他人说,则招奇祸。并是如来不可思议四悉益物。切须依经,幸勿乖教。旧名为咒。新译名为真言。亦名为明。或是鬼神王名,故能降伏鬼神。(世界)或如军中密号,唱使相应。(为人)或如密默治恶。(对治)或是如来密语。如王索先陀婆,群下不晓,唯有智臣,乃能知之。洗时奉水,饮时奉器,食时奉盐,游时奉马。陀罗尼亦尔。只是一法,遍有诸力。病愈,罪除。善生,道合。(第一义)故存本音,不翻译也。恶世宏经,每多恼难,故以真言护之,使道流通也。</p><p style="line-height:1.5em">　　丙三咒护者,恶世宏经,每多恼难。故以真言护之,使道流通也。文为四。初问持经功德,二答甚多,三请以咒护,四闻品得益。丁今初</p><p style="line-height:1.5em">　　尔时药王菩萨,即从座起,偏袒右肩,合掌向佛,而白佛言:‘世尊,若善男子善女人,有能受持法华经者,若读诵通利,若书写经卷,得几所福?</p><p style="line-height:1.5em">　　丁二答甚多</p><p style="line-height:1.5em">　　佛告药王:‘若有善男子善女人,供养八百万亿那由他恒河沙等诸佛。于汝意云何,其所得福,宁为多否?’\‘甚多。世尊。’佛言:‘若善男子善女人,能于是经,乃至受持一四句偈,读诵解义,如说修行,功德甚多。</p><p style="line-height:1.5em">　　丁三请以咒护五。初药王,二勇施,三毗沙门,四持国,五罗刹女。戊初中四。初请,二说,三叹,四印。己今初</p><p style="line-height:1.5em">　　尔时药王菩萨白佛言:‘世尊。我今当与说法者陀罗尼咒以守护之。\’</p><p style="line-height:1.5em">　　咒是华言。谓禁咒,咒祝,咒愿也。秘密不翻,乃以此名目之。今华梵双举,故云陀罗尼咒。</p><p style="line-height:1.5em">　　己二说</p><p style="line-height:1.5em">　　即说咒曰:</p><p style="line-height:1.5em">　　安尔(一)曼尔(二)摩祢(三)&nbsp;摩摩祢(四)旨隶(五)&nbsp;遮梨第(六)&nbsp;赊咩(七)&nbsp;赊履多玮&nbsp;(八)&nbsp;羶帝(九)目帝(十)&nbsp;目多履(十一)&nbsp;娑履&nbsp;(十二)&nbsp;阿玮娑履(十三)&nbsp;桑履(十四)娑履&nbsp;(十五)&nbsp;叉裔(十六)&nbsp;阿叉裔&nbsp;(十七)&nbsp;阿耆腻(十八)羶帝&nbsp;(十九)&nbsp;赊履&nbsp;(二十)&nbsp;陀罗尼&nbsp;(二十一)&nbsp;阿卢伽婆娑簸蔗毗叉腻&nbsp;(二十二)&nbsp;祢毗剃&nbsp;(二十三)&nbsp;阿便哆逻祢履剃&nbsp;(二十四)&nbsp;阿亶哆波隶输地&nbsp;(二十五)&nbsp;欧究隶&nbsp;(二十六)&nbsp;牟究隶&nbsp;(二十七)&nbsp;阿罗隶&nbsp;(二十八)&nbsp;波罗隶&nbsp;(二十九)&nbsp;首迦差&nbsp;(三十)&nbsp;阿三磨三履&nbsp;(三十一)&nbsp;佛驮毗吉利袠帝&nbsp;(三十二)&nbsp;达磨波利差帝(三十三)僧伽涅瞿沙祢(三十四)&nbsp;婆舍婆舍输地(三十五)&nbsp;曼哆逻&nbsp;(三十六)&nbsp;曼哆逻叉夜多&nbsp;(三十七)&nbsp;邮楼哆(三十八)&nbsp;邮楼哆憍舍略&nbsp;(三十九)&nbsp;恶叉逻(四十)恶叉冶多冶&nbsp;(四十一)&nbsp;阿婆卢(四十二)阿摩若那多夜(四十三)</p><p style="line-height:1.5em">　　己三叹</p><p style="line-height:1.5em">　　世尊。是陀罗尼神咒,六十二亿恒河沙等诸佛所说,若有侵毁此法师者,则为侵毁是诸佛已。</p><p style="line-height:1.5em">　　己四印</p><p style="line-height:1.5em">　　时释迦牟尼佛赞药王菩萨言:‘善哉,善哉。药王,汝愍念拥护此法师故,说是陀罗尼。于诸众生,多所饶益。</p><p style="line-height:1.5em">　　戊二勇施三。初请,二说,三叹。己今初</p><p style="line-height:1.5em">　　尔时勇施菩萨白佛言:‘世尊。我亦为拥护读诵受持法华经者,说陀罗尼。若此法师得是陀罗尼。若夜叉,若罗刹,若富单那,若吉蔗,若鸠槃荼,若饿鬼等,伺求其短,无能得便。</p><p style="line-height:1.5em">　　富单那,热病鬼也。吉蔗,起尸鬼也。</p><p style="line-height:1.5em">　　己二说</p><p style="line-height:1.5em">　　即于佛前而说咒曰:</p><p style="line-height:1.5em">　　痤隶&nbsp;(一)&nbsp;摩诃痤隶&nbsp;(二)&nbsp;郁枳&nbsp;(三)&nbsp;目枳&nbsp;(四)&nbsp;阿隶&nbsp;(五)&nbsp;阿罗婆第(六)&nbsp;涅隶第&nbsp;(七)&nbsp;涅隶多婆第(八)&nbsp;伊致柅&nbsp;(九)&nbsp;韦致柅&nbsp;(十)&nbsp;旨致柅&nbsp;(十一)&nbsp;涅隶墀柅&nbsp;(十二)&nbsp;涅犁墀婆底(十三)</p><p style="line-height:1.5em">　　己三叹</p><p style="line-height:1.5em">　　世尊。是陀罗尼神咒,恒河沙等诸佛所说,亦皆随喜。若有侵毁此法师者,则为侵毁是诸佛已。</p><p style="line-height:1.5em">　　戊三毗沙门三。初请,二说,三叹。己今初</p><p style="line-height:1.5em">　　尔时毗沙门天王护世者白佛言:‘世尊。我亦为愍念众生拥护此法师故,说是陀罗尼。</p><p style="line-height:1.5em">　　己二说</p><p style="line-height:1.5em">　　即说咒曰:</p><p style="line-height:1.5em">　　阿梨&nbsp;(一)&nbsp;那梨(二)&nbsp;【少/兔】那梨(三)阿那卢(四)&nbsp;那履&nbsp;(五)&nbsp;拘那履(六)</p><p style="line-height:1.5em">　　己三叹</p><p style="line-height:1.5em">　　世尊,以是神咒拥护法师。我亦自当拥护持是经者,令百由旬内,无诸衰患。</p><p style="line-height:1.5em">　　戊四持国三。初请,二说,三叹。己今初</p><p style="line-height:1.5em">　　尔时持国天王在此会中,与千万亿那由他乾闼婆众,恭敬围绕,前诣佛所,合掌白佛言:‘世尊。我亦以陀罗尼神咒,拥护持法华经者。</p><p style="line-height:1.5em">　　己二说</p><p style="line-height:1.5em">　　即说咒曰:</p><p style="line-height:1.5em">　　阿伽祢&nbsp;(一)&nbsp;伽祢(二)瞿利&nbsp;(三)&nbsp;乾陀利&nbsp;(四)&nbsp;旃陀利&nbsp;(五)&nbsp;摩蹬耆&nbsp;(六)&nbsp;常求利&nbsp;(七)&nbsp;浮楼莎柅(八)&nbsp;頞底(九)</p><p style="line-height:1.5em">　　己三叹</p><p style="line-height:1.5em">　　世尊,是陀罗尼神咒,四十二亿诸佛所说。若有侵毁此法师者,则为侵毁是诸佛已。</p><p style="line-height:1.5em">　　戊五罗刹女五。初列名同请,二说,三叹,四誓,五印。己今初</p><p style="line-height:1.5em">　　尔时有罗刹女等,一名蓝婆,二名毗蓝婆,三名曲齿,四名华齿,五名黑齿,六名多髪,七名无厌足,八名持璎珞,九名皐帝,十名夺一切众生精气。是十罗刹女,与鬼子母,并其子及眷属,俱诣佛所,同声白佛言:‘世尊,我等亦欲拥护读诵受持法华经者,除其衰患。若有伺求法师短者,令不得便。</p><p style="line-height:1.5em">　　己二说</p><p style="line-height:1.5em">　　即于佛前,而说咒曰:</p><p style="line-height:1.5em">　　伊提履&nbsp;(一)&nbsp;伊提泯&nbsp;(二)&nbsp;伊提履&nbsp;(三)&nbsp;阿提履&nbsp;(四)&nbsp;伊提履&nbsp;(五)&nbsp;泥履&nbsp;(六)&nbsp;泥履(七)泥履&nbsp;(八)&nbsp;泥履&nbsp;(九)&nbsp;泥履&nbsp;(十)&nbsp;楼醯&nbsp;(十一)楼醯&nbsp;(十二)&nbsp;楼醯&nbsp;(十三)&nbsp;楼醯&nbsp;(十四)&nbsp;多醯&nbsp;(十五)&nbsp;多醯&nbsp;(十六)&nbsp;多醯&nbsp;(十七)&nbsp;兜醯&nbsp;(十八)【少/兔】醯(十九)</p><p style="line-height:1.5em">　　己三叹</p><p style="line-height:1.5em">　　宁上我头上,莫恼于法师。若夜叉,若罗刹,若饿鬼,若富单那,若吉蔗、若毗陀罗、若犍驮、若乌摩勒伽、若阿跋摩罗,若夜叉吉蔗,若人吉蔗,若热病,若一日,若二日,若三日,若四日,乃至七日,若常热病,若男形,若女形,若童男形,若童女形,乃至梦中,亦复莫恼。’即于佛前而说偈言:</p><p style="line-height:1.5em">　　若不顺我咒,&nbsp;恼乱说法者。&nbsp;头破作七分,&nbsp;如阿梨树枝。</p><p style="line-height:1.5em">　　如杀父母罪,&nbsp;亦如压油殃。&nbsp;斗秤欺诳人,&nbsp;调达破僧罪。</p><p style="line-height:1.5em">　　犯此法师者,当获如是殃。</p><p style="line-height:1.5em">　　毗陀罗,赤色鬼。犍陀,黄色鬼。乌摩勒伽,乌色鬼。阿跋摩罗,青色鬼。阿梨树枝堕地,法尔破为七片。杀父杀母破僧,是五逆之三。压油殃者,西国压油,捣麻使生虫,然后压之,汁多而肥。此杀业之尤。斗秤欺诳人者,出用轻小,入用重大,此盗业之尤。罪恶亦不轻也。</p><p style="line-height:1.5em">　　己四誓</p><p style="line-height:1.5em">　　诸罗刹女说此偈已。白佛言:‘世尊,我等亦当身自拥护受持读诵修行是经者,令得安隐,离诸衰患,消众毒药。</p><p style="line-height:1.5em">　　己五印</p><p style="line-height:1.5em">　　佛告诸罗刹女:‘善哉,善哉。汝等但能拥护受持法华名者,福不可量。何况拥护具足受持供养经卷,华香、璎珞,末香涂香烧香,幡盖伎乐,燃种种灯,酥灯,油灯,诸香油灯,苏摩那华油灯,薝蔔华油灯,婆师迦华油灯,优钵罗华油灯。如是等百千种供养者。皐帝,汝等及眷属,应当拥护如是法师。</p><p style="line-height:1.5em">　　三请以咒护竟</p><p style="line-height:1.5em">　　丁四闻品得益</p><p style="line-height:1.5em">　　说是陀罗尼品时,六万八千人得无生法忍。</p><p style="line-height:1.5em">　　释陀罗尼品竟</p><p style="line-height:1.5em">　　妙庄严王本事品第二十七</p><p style="line-height:1.5em">　　此因缘出他经。昔佛末法,有四比丘,于法华经极生殷重。始则研求未悟,结契(结为同参)入山。既又助道(资粮)艰难。不能专志(修道),其一人云,吾等四穷(比丘),尚不(能衣食)存身,法将安寄(怎能安心道业)。君三人者,但以命奉道(尽命修道)莫虑朝中(二餐)难以为继,我当舍此身力,誓给所须。于是三人,得展其诚于道业,功超累劫。而此一人,以筹措资财故,数涉人间。道力未固。偶逢王车驾于道。仪从甚伟。(动念)羡彼风光荣华。福力所资,随念受报。从此人中天上,常得为王。享受既久,渐起过患(贪嗔痴等)。三人以道眼见之,议共济度。知其著欲,兼复邪见。若非爱钩,无由可拔。故一为其妇,二为其子,具如今经所明。妇即妙音菩萨,王即华德菩萨,二子即是药王、药上(菩萨)。妙音处处宏经,药王说咒护法,流通妙典。四圣功深,说彼前缘,故名妙庄严王本事品也。(世界)又,妙庄严者,妙法功德庄严六根也。此王往日,与妙法有缘,道熏时熟,诸根应净。生虽未未获,其理必臻。(至也)故灵瑞感通,(指见二子现通,即心净信解)嘉名早立。(名妙庄严王)下文云,八万四千岁精进修行妙法华经,得一切净功德庄严三昧。以是义故,名为妙庄严也。(嘉名早立,是为人。精进修行,是对治。得三昧,是第一义。)</p><p style="line-height:1.5em">　　本迹者,迹则当时一凡(妙庄严王)三圣(净德夫人、净藏、净眼)。本则四人皆是大菩萨,为欲引导彼时眷属及诸众生故也。</p><p style="line-height:1.5em">　　观心者,于诸见不动而通达正见,统御无外,名为妙庄严王。</p><p style="line-height:1.5em">　　丙约化他劝流通中。四明人护六。初明事本,二双标所化能化,三明能化方便,四明所化得益,五结会古今,六闻品悟道。丁今初</p><p style="line-height:1.5em">　　尔时佛告诸大众:‘乃往古世,过无量无边不可思议阿僧祇劫。有佛名云雷音宿王华智,多陀阿伽度,阿罗诃,三藐三佛陀。国名光明庄严。劫名喜见。</p><p style="line-height:1.5em">　　丁二双标所化能化</p><p style="line-height:1.5em">　　彼佛法中有王,名妙庄严。其王夫人,名曰净德。有二子,一名净藏,二名净眼。是二子有大神力,福德智慧,久修菩萨所行之道。所谓檀波罗蜜,尸罗波罗蜜,羼提波罗蜜,毗梨耶波罗蜜,禅波罗蜜,般若波罗蜜,方便波罗蜜,慈悲喜舍,乃至三十七品助道法、皆悉明了通达。又得菩萨净三昧,日星宿三昧,净光三昧,净色三昧,净照明三昧,长庄严三昧,大威德藏三昧,于此三昧,亦悉通达。</p><p style="line-height:1.5em">　　王是所化,夫人二子是能化也。别显二子功德,大神力是如来衣。大福德是如来室。大智慧是如来座。六度加方便为七。或于权慧开出方便、愿、力、智,则为十度。今但云方便,即摄馀三(度)。慈悲喜舍,是四无量心。三十七品,有经名为正道,以其是慧行故。此中指为助道,以七科竖入故(依次修进入)意指十度以为正道。然圆教十度四等(四无量心)三十七品,并是称性无作妙道。非正非助。一往随义(立)名正助耳。禅中具有三昧,道品中亦节节有三昧。今更标七三昧名,皆是随用立名,其理不异也。圆离三垢,名净三昧。实智如日,权智如星。权实不二,名日星宿三昧。性净发光,名净光三昧。普现色身,名净色三昧。性净光明,照了诸法,名净照明三昧。示现庄严,长时不灭,名长庄严三昧。十力威德,含摄诸法,名大威德藏三昧。</p><p style="line-height:1.5em">　　丁三明能化方便三。初时至,二论议,三现化。戊今初</p><p style="line-height:1.5em">　　尔时彼佛欲引导妙庄严王,及愍念众生故,说是法华经。</p><p style="line-height:1.5em">　　彼佛出世,常宣正法。观于王及众生机熟时至,乃说是法。说是法华,即王得度时至故也。</p><p style="line-height:1.5em">　　戊二论议</p><p style="line-height:1.5em">　　时净藏净眼二子,到其母所。合十指爪掌白言:“愿母往诣云雷音宿王华智佛所。我等亦当侍从,亲近供养礼拜。所以者何。此佛于一切天人众中说法华经,宜应听受。”母告子言:“汝父信受外道,深著婆罗门法。汝等应往白父,与共俱去。”净藏净眼合十指爪掌白母:“我等是法王子,而生此邪见家。”母告子言:“汝等当忧念汝父,为现神变。若得见者,心必清净。或听我等,往至佛所。”</p><p style="line-height:1.5em">　　子白母时至,(共往佛所,听受法华)母让令化父。子怨生邪见家。母责令忧念父。此约化仪,机缘既熟,应须发起故也。若据其本,则子母元知(彼此本地)。若附世情,则母慈先白。若约利他,则慈复居先。</p><p style="line-height:1.5em">　　戊三现化</p><p style="line-height:1.5em">　　于是二子念其父故,涌在虚空,高七多罗树,现种种神变。于虚空中行住坐卧,身上出水,身下出火。身下出水,身上出火。或现大身,满虚空中。而复现小,小复现大。于空中灭,忽然在地。入地如水,履水如地。现如是等种种神变。令其父王心净信解。</p><p style="line-height:1.5em">　　三明能化方便竟</p><p style="line-height:1.5em">　　丁四明所化得益十。初信子伏师,二白母求出家,三重催见佛,四叙叹功德,五俱诣佛所,六佛授王记,七出家修行,八称叹二子,九佛述行高,十赞佛自誓。戊今初</p><p style="line-height:1.5em">　　时父见子神力如是,心大欢喜,得未曾有。合掌向子言:“汝等师为是谁,谁之弟子?”二子白言:“大王,彼云雷音宿王华智佛,今在七宝菩提树下法座上坐。于一切世间天人众中广说法华经。是我等师,我是弟子。”父语子言:“我今亦欲见汝等师,可共俱往。”</p><p style="line-height:1.5em">　　王昔信受外道。所睹邪变,不过或一或二,狭而且陋。故今见子所作(神变),信伏其师而求见也。</p><p style="line-height:1.5em">　　戊二白母求出家</p><p style="line-height:1.5em">　　于是二子从空中下,到其母所。合掌白母:“父王今已信解,堪任发阿耨多罗三藐三菩提心。我等为父已作佛事,愿母见听,于彼佛所出家修道。”</p><p style="line-height:1.5em">　　尔时二子欲重宣其意,以偈白母:</p><p style="line-height:1.5em">　　愿母放我等,出家作沙门。&nbsp;诸佛甚难值,我等随佛学。</p><p style="line-height:1.5em">　　如优昙钵华,值佛复难是。&nbsp;脱诸难亦难,愿听我出家。</p><p style="line-height:1.5em">　　母即告言:“听汝出家。所以者何,佛难值故。”</p><p style="line-height:1.5em">　　父王已信,宫中八万四千(之机)又熟。故白母称庆,(父已信解)愿求出家。而母亦听之也。</p><p style="line-height:1.5em">　　戊三重催见佛</p><p style="line-height:1.5em">　　于是二子白父母言:“善哉父母,愿时往诣云雷音宿王华智佛所亲近供养。所以者何,佛难得值,如优昙钵罗华。又如一眼之龟,值浮木孔。而我等宿福深厚,生值佛法。是故父母,当听我等令得出家。所以者何,诸佛难值,时亦难遇。</p><p style="line-height:1.5em">　　一眼黾者,约事只是譬难值耳。若约表法,凡黾鱼之眼,两向看之。既云一眼,则所见非正。在生死海而又邪见,何能值于佛法浮木实谛之孔。</p><p style="line-height:1.5em">　　戊四叙叹功德</p><p style="line-height:1.5em">　　彼时妙庄严王后宫八万四千人,皆悉堪任受持是法华经。净眼菩萨于法华三昧久已通达。净藏菩萨已于无量百千万亿劫通达离诸恶趣三昧。欲令一切众生离诸恶趣故。其王夫人,得诸佛集三昧,能知诸佛秘密之藏。二子如是以方便力,善化其父,令心信解,好乐佛法。</p><p style="line-height:1.5em">　　法华三昧者,摄一切法,归一实相。离诸恶趣三昧者,九界三惑以为能趣,二种生死以为所趣。圆道正定,乃能离之。即二十五王三昧,圆破二十五有也。佛集三昧者,三德秘密之藏,佛集其中,唯佛行处也。</p><p style="line-height:1.5em">　　戊五俱诣佛所。闻法供养见瑞欢喜</p><p style="line-height:1.5em">　　于是妙庄严王,与群臣眷属俱。净德夫人,与后宫婇女眷属俱。其王二子,与四万二千人俱。一时共诣佛所。到已,头面礼足,绕佛三匝,却住一面。尔时彼佛,为王说法,示教利喜。王大欢悦。尔时妙庄严王及其夫人,解颈真珠璎珞,价值百千以散佛上。于虚空中化成四柱宝台。台中有大宝床,敷百千万天衣。其上有佛结跏趺坐,放大光明。尔时妙庄严王作是念:“佛身稀有,端严殊特,成就第一微妙之色。”</p><p style="line-height:1.5em">　　成就第一微妙之色,犹龙女所赞“微妙净法身,具相三十二”也。已悟色之实相,故佛旋与授记。</p><p style="line-height:1.5em">　　戊六佛授王记</p><p style="line-height:1.5em">　　时云雷音宿王华智佛告四众言:“汝等见是妙庄严王,于我前合掌立否?此王于我法中作比丘,精勤修习助佛道法。当得作佛,号娑罗树王。国名大光,劫名大高王。其娑罗树王佛,有无量菩萨众,及无量声闻。其国平正,功德如是。”</p><p style="line-height:1.5em">　　戊七出家修行</p><p style="line-height:1.5em">　　其王即时以国付弟,与夫人二子并诸眷属,于佛法中出家修道。王出家已,于八万四千岁,常勤精进,修行妙法华经。过是已后,得一切净功德庄严三昧。</p><p style="line-height:1.5em">　　戊八称叹二子</p><p style="line-height:1.5em">　　即升虚空,高七多罗树,而白佛言:“世尊,此我二子,已作佛事。以神通变化,转我邪心。令得安住于佛法中,得见世尊。此二子者,是我善知识。为欲发起宿世善根,饶益我故,来生我家。</p><p style="line-height:1.5em">　　戊九佛述高行</p><p style="line-height:1.5em">　　‘尔时云雷音宿王华智佛,告妙庄严王言:“如是,如是,如汝所言。若善男子善女人种善根故,世世得善知识。其善知识,能作佛事,示教利喜。令入阿耨多罗三藐三菩提。大王,当知善知识者,是大因缘。所谓化导,令得见佛,发阿耨多罗三藐三菩提心。大王,汝见此二子否?此二子已曾供养六十五百千万亿那由他恒河沙诸佛。亲近恭敬,于诸佛所,受持法华经。愍念邪见众生,令住正见。</p><p style="line-height:1.5em">　　善知识有三。一外护,二同行,三教授也。又有三。一诸佛菩萨,二道品六度,三实际实相。六种知识,皆能作于佛事。教授及佛菩萨二种,则能示教利喜。教授同行及诸菩萨三种,则能化导令得见佛。实相实际,则能令入菩提。此六(善知识)并有全力,并不可缺。故云是大因缘。</p><p style="line-height:1.5em">　　戊十赞佛自誓</p><p style="line-height:1.5em">　　妙庄严王即从虚空中下,而白佛言:“世尊,如来甚稀有。以功德智慧故,顶上肉髻,光明显照。其眼长广,而绀青色。眉间毫相,白如珂月。齿白齐密,常有光明。唇色赤好,如频婆果。”尔时妙庄严王,赞叹佛如是等无量百千万亿功德已。于如来前,一心合掌。复白佛言:“世尊,未曾有也。如来之法,具足成就不可思议微妙功德,教诫所行,安隐快善。我从今日,不复自随心行。不生邪见憍慢嗔恚诸恶之心。”说是语已,礼佛而出。</p><p style="line-height:1.5em">　　深达实相。故外钦佛德,内革己(邪)心。如悟冰水同一湿性,以汤消冰,永不凝结也。四明所化得益竟</p><p style="line-height:1.5em">　　丁五结会古今</p><p style="line-height:1.5em">　　佛告大众:‘于意云何?妙庄严王,岂异人乎,今华德菩萨是。其净德夫人,今佛前(时放)光照(于东方所召之)庄严相菩萨是。哀愍妙庄严王及诸眷属故,于彼(光明庄严国土)中生。其二子者,今药王菩萨药上菩萨是。是药王药上菩萨,成就如此诸大功德,已于无量百千万亿诸佛所,植众德本,成就不可思议诸善功德。若有人识是二菩萨名字者,一切世间诸天人民亦应礼拜。</p><p style="line-height:1.5em">　　丁六闻品悟道</p><p style="line-height:1.5em">　　佛说是妙庄严王本事品时。八万四千人,远尘离垢,于诸法中得法眼净。</p><p style="line-height:1.5em">　　于诸法中得法眼净,即遍照三千相性假实诸法,通达无滞无染著也。或是分证。或是相似后心。二约化他劝流通竟</p><p style="line-height:1.5em">　　乙三约自行劝流通。</p><p style="line-height:1.5em">　　普贤菩萨劝发品第二十八</p><p style="line-height:1.5em">　　梵音邲输颰陀,大论观经皆译遍吉。此经译为普贤。普即遍义。贤即吉义。等觉菩萨居众伏之顶,(伏道者。伏即潜伏之义。谓普贤能伏初起微细无明,居等觉位,在众菩萨之首,故云伏道之顶。)伏道周遍,故名为普。断道将尽,(断道者,谓断初起微细无明)所较(差也)无几,(谓唯生相无明耳)位邻极圣。(邻者,近也,极圣者,佛也。)故名为贤。如十四夜月,邻似十五夜月也。大佛顶经云,我用心闻,分别众生所有知见。若于他方恒沙界外,有一众生,心中发明普贤行者,我乘六牙象,分身百千皆至其处。纵彼障深,未得见我。我与其人暗中摩顶,拥护安慰,令其成就。今言劝发者,恋法之辞。遥在彼国,具闻此经,始末既周。欲令自行化他,永永无已。故自东而来,更请正说,劝发自行。更请流通,劝发化他。复以誓愿而总劝</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 