<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,《妙法莲华经会义》摘要卷三' />
<link href='../css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>《妙法莲华经会义》摘要卷三</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　《妙法莲华经会义》摘要卷三</p><p style="line-height:1.5em">　　药草喻品第五</p><p style="line-height:1.5em">　　此品中具有山川云雨,独以药草标名者,土地是能生,云雨是能润,草木是所生所润。所生所润(的草木)通皆有用,而药草用强。譬有漏诸善,悉能除恶,而无漏为最。今无漏众中四大弟子,以譬领(解)佛譬,深会圣心,佛赞善哉,甚为希有。述其得解,以喻其人,故称药草喻品。(世界悉檀)。夫药草丛育日久,一旦蒙云雨滋润,扶疏暐晔(明盛),芽茎丰蔚(丰茂)于外,力用充润于内。譬诸无漏(弟子)住最后身,有馀涅槃,更不愿求佛道。今得闻经,自乘佛乘,兼以运人。以佛道声,令一切闻。内外自他,具胜力用,故称药草喻品。(为人悉檀)夫药草者,能治四大,补养五脏,还年驻(青色力),今蒙云雨(滋润),成药(草中)王,制成药饵,遍治众病,变体成仙。譬诸无漏(弟子)闻经,破无明惑,开佛知见,我等今日,真是佛子。无上宝聚,不求自得。故称药草喻品。(破惑合遍治,譬对治悉檀。开佛知见合成仙,譬第一义悉檀。)</p><p style="line-height:1.5em">　　约教者,三草是藏教,小树是通教,大树是别教,地、雨是圆教。昔未开显,则权实迥异。今既开显,则三草二木,同是一地所生,一雨所润。根茎枝叶,四微(色香味触)何殊(有何不同)。应具历五味,以显独妙。</p><p style="line-height:1.5em">　　本迹者,本住智地。曾施云雨。(譬喻四大弟子等,其本地或是古佛,)迹为草木,(示作声闻)引彼增长。(化彼同类,引入大乘。)</p><p style="line-height:1.5em">　　己譬说周四大段中,第三如来述成为二。初略述成,二广述成。庚初中二。初双述善哉,二领所不及。辛今初</p><p style="line-height:1.5em">　　尔时世尊告摩诃迦叶、及诸大弟子:‘善哉、善哉,迦叶善说如来真实功德。诚如所言,</p><p style="line-height:1.5em">　　迦叶居僧之首,故别告之。信解(品)具列四人,虽空生(须菩提)居首,然自陈之唱,(向佛禀白)属在迦叶。故今别告。又言“及诸大弟子”,信知得悟不但(止)四人也。一善哉!述其法譬两处领实。一善哉!述其法譬两处领权。又,华严之拟宜,领实也。三藏之诱引,领权也。方等之体信,般若之转教,俱领权实也。法华之付财,开权即实也。辞致(委)曲(善)巧,故言善说。皆是佛法,故言真实功德。印定不谬,故云诚如所言。</p><p style="line-height:1.5em">　　辛二领所不及</p><p style="line-height:1.5em">　　如来复有无量无边阿僧祇功德,汝等若于无量亿劫、说不能尽。</p><p style="line-height:1.5em">　　云何不及?谓退进横竖,亦横亦竖,非横非竖,皆(领所)不及也。所以者何?大云普覆,遍荷(蒙)清凉。大雨俱沾,无不蒙泽。咸令世间,皆得知见未曾有法。怎说齐教(领)中止领二乘得益,不说人天小草(得益),是为退所不及。菩萨名上草,亦名小树、大树。敷荣郁茂,自他饶益,而复不(说)领,是为进所不及。又十法界同成佛法界,怎止领(说及)二乘(得益),馀八法界都不涉言。(不说及)是为横所不及。又七方便(人)从浅至深,皆入真实,怎么止领(说及)二乘,馀五方便都不在言。是为竖所不及。又三世利益,遍于十方十界,(佛)未曾暂废(教化),都不涉言(不说及)。是为亦横亦竖领所不及。又山川溪谷等,总言一地。一地能生,未尝拣择。草木种子,皆依于地。更无馀依。一云靉靆,(密布)无处不密。一雨一味,不隔(择)枯荣。普润既同,普得增长。如来平等,不可思议。实不先顿后渐。初三末一。如龙兴云,普雨一切。不从身心降,除热得清凉。是为五乘七方便,十方三世,平等广大,甚深博远,不可思议,无有差别。是为非横非竖,领(说)所不及。不及之言,非都顿夺(并非全部否定)特以初心望后心,未穷极地(未说到极处)故云不尽耳。初略述成竟</p><p style="line-height:1.5em">　　庚二广述成二。初长文,二重颂。辛初中二。初正明权实不可思议,二结叹述成。壬初中三。初法说,二立譬,三法合。癸初又二。初明权实教不可思议,二明权实智不可思议。子今初</p><p style="line-height:1.5em">　　迦叶,当知如来是诸法之王,若有所说,皆不虚也。于一切法,以智方便而演说之,其所说法,皆悉到于一切智地。</p><p style="line-height:1.5em">　　此正总示(迦叶)以领所不及也。岂知如来是大法王,得大自在。一音演说,随类各解。三草二木,受益不虚。以智方便而演说法,则何权不施。岂止施三。所说皆到一切智地,则何实不显。岂止二乘(为显一实)。故不可思议也。言一切智地者,究竟非二,故称一。其性广博,故称切。寂而常照,故称智。无住之本,立一切法,故称地也。</p><p style="line-height:1.5em">　　子二明权实智不可思议</p><p style="line-height:1.5em">　　如来观知一切诸法之所归趋,亦知一切众生深心所行,通达无碍,又于诸法究尽明了,示诸众生一切智慧。</p><p style="line-height:1.5em">　　此明权实诸教,所以皆悉不虚,不可思议者,正由如来权实之智不可思议故也。观知一切诸法之所归趣者,契权实理也。识浅深药也。亦知一切众生深心所行,通达无碍者,契十界机也。识标本病也。一切诸法,各有远趣、近趣。言近趣者,戒善等趣人天。(四)念处(三十七)道品趣涅槃。三祇六度趣三藏佛果。体观无生(通体空观)趣三乘共实相。次第三观趣别教果头妙觉。言远趣者,举手低头,皆缘因善性。随闻一句,皆了因慧性。无不究竟趣于圆极佛果。夫一切诸法,即十界法也。深心所行,即十界机也。今云知所归趣,通达无碍,则差即无差,即权而实矣。究尽明了,是实相理也。一切智慧,是圆极智也。今云又于诸法,示诸众生,则无差即差,即实而权矣。无差而差,何止能诱穷子。差而无差,何止局(限)于次第五味。故不可思议也。初法说竟。</p><p style="line-height:1.5em">　　癸二立譬二。初明无差而差,譬即实而权。二明差而无差,譬即权而实。子初中二。初约能生所生明无差而差,二约能润所润明无差而差。丑今初</p><p style="line-height:1.5em">　　迦叶,譬如三千大千世界、山川溪谷土地,所生卉木丛林、及诸药草,种类若干,名色各异。</p><p style="line-height:1.5em">　　三千大千山川溪谷土地,举能生无差也。卉木丛林药草,举所生差别也。三千大千,譬众生世间。众生无别法,依于五阴和合而立其名。三千大千亦无别法,依于山川溪谷土地而立其名。山譬色阴,显而可见。川譬受阴,水流盈涸。溪譬想阴,屈曲晦明。谷譬行阴,幽隐难见。土地譬识阴,通为所依。如此五阴,皆为一切习因习果所依。犹彼山川溪谷土地,皆为一切草木种子根茎枝叶所依也。卉者,草之总名。木者,树之总名。众草为丛,众树为林。治病力用胜者,称之为药。今云药草,且举二乘无漏善也。五乘七方便等因果不同,故云种类若干。各有称谓为名,各有体相为色。以要言之,十界因果诸法,不离假名五阴。十万八千有毒无毒药品,不离大千土地。又三千大千,可譬正因理性,通为一切所依。山川溪谷土地,可譬众生果报五阴色心。卉木丛林,可譬众生十界习因。此三法不相离。习因依报阴。报阴不出法性。如卉木依山川土地。山川土地依世界。此即性德三因。法性,即正因法身德。果报,即缘因解脱德。习因,即了因般若德。若以正因望(望,对照)十界缘了,则无差而差。种类若干,名色各异。若以缘了望(对照)理性正因,则差而无差。同归一地。如此权实之境,不可思议。顿扣于(当下即)佛(境),岂独约二乘自类能领(解)耶!</p><p style="line-height:1.5em">　　丑二约能润所润,明无差而差</p><p style="line-height:1.5em">　　密云弥布,遍覆三千大千世界,一时等澍,其泽普洽。卉木丛林、及诸药草,小根小茎、小枝小叶,中根中茎、中枝中叶,大根大茎、大枝大叶,诸树大小,随上中下、各有所受,一云所雨,称其种性而得生长,华果敷实。</p><p style="line-height:1.5em">　　密云遍覆,等澍普洽,举能润无差也。根茎枝叶小中大等各有所受,称其种性,举所润差别也。云有形色,譬如来身密。弥布遍覆,譬普现一切群生之前。一时等澍,譬八音四辩宣注法雨。其泽普洽,譬秘密不定二种化仪。念念之中,十界各得权实诸益,非同迦叶所领(解)次第五味,仅仅先拟(宜)后引(诱),先施(权)后废(权立实)而已。根譬信。茎譬戒。枝譬定。叶譬慧。小譬人天信戒慧。中譬二乘信戒慧。大譬菩萨信戒慧。诸树大小,即通别二种菩萨。于中又各论上中下。举凡万有不同之机,咸于一时各有所受。只一身云,一音演说,能使小不过分(受),大不减少(受)。(各)称其习报两因种性而得生长。使彼习果华敷,报果果实。如此权实之教,不可思议,普应群机。岂独(二乘)约五味次第能领解耶!初明无差而差,譬即实而权竟。</p><p style="line-height:1.5em">　　子二明差而无差,譬即权而实。</p><p style="line-height:1.5em">　　虽一地所生,一雨所润,而诸草木、各有差别。</p><p style="line-height:1.5em">　　若据文义,似是结成无差而差。若论譬意,则前譬无差而差已竟(已说过矣)。今意正显三草二木,各有差别,而地与雨无差别也。一地所生者,譬道前心地所生,终因(之得)道后智地。(道前通至凡夫,五乘为道中,道后定在果后。发心已后,究竟已前,皆假智地而成熟之。)一雨所润者,譬一音所宣一乘法门,开发道中五乘(佛乘、菩萨乘、缘觉乘、声闻乘、人天乘)善根,终是一音平等之教。而诸草木各有差别者,譬五乘善根蒙佛法雨,随分增长。而不知五种之因,皆依一佛性。亦不自知五乘之教,皆是一大乘。亦不自知同归佛慧。唯有如来能知也。二立譬竟。</p><p style="line-height:1.5em">　　癸三法合二。初合无差而差,二合差而无差。子初中二。初正合,二提譬帖合。丑初又三。初先合能润,二追合能生所生,三复合能润所润。寅今初</p><p style="line-height:1.5em">　　迦叶,当知如来亦复如是、出现于世,如大云起,以大音声、普遍世界天、人、阿修罗,如彼大云遍覆三千大千国土。于大众中、而唱是言:“我是如来、应供、正遍知、明行足、善逝世间解、无上士、调御丈夫、天人师、佛、世尊,未度者令度,未解者令解,未安者令安,未涅槃者令得涅槃,今世后世、如实知之。我是一切知者、一切见者、知道者、开道者、说道者、汝等天、人、阿修罗众、皆应到此,为听法故。”</p><p style="line-height:1.5em">　　此正合密云弥布遍覆,兼合颂中雷声远震之譬。以显如来三密也。出现于世,即应身出世。是身密也。如大云起,举譬帖合身密也。以大音声,普遍世界天人阿修罗,即是口密。颂中所谓雷声远震也。身口二密,皆由大慈所熏,所以应不失时,药必投病。即兼显意密也。世界,总举三千大千六道四生,意含十法界也。天人阿修罗,别举三善道,能禀声教之益。意譬三乘根性三十子也。(菩萨子、缘觉子、声闻子)如彼大云遍覆等,举譬帖合口密也。于大众中而唱是言等,重明大音普遍,略唱六种法门,集众听法,犹如雷声远震也。一如来等,是十号法门。二未度等,是四宏(誓愿)法门。未度苦者,令得度苦。未解集者,令得解集。未安道者,令得安住道谛。未证灭谛涅槃者,令得证于涅槃。在因名为僧那僧涅,此云宏誓。至果名为大慈大悲。悲拔苦集,慈与道灭也。此四(宏)既依四谛,四谛有生灭、无生、无量、无作之不同。发心剋果,亦各有异。今自行唯圆,化他用四(即生灭乃至无作四谛)。虽遍用四,四皆归圆。若不归圆,则非出世本意。若不用四,不能普遍收机也。三今世后世,如实知之,是三达法门。通达三世,无有障碍。四我是一切知者,即一心三智法门。五一切见者,即是具足五眼法门。六知道者等,即三不护法门。知道,谓意业随智慧行。开道,谓身业随智慧行。说道,谓口业随智慧行也。</p><p style="line-height:1.5em">　　寅二追合能生所生</p><p style="line-height:1.5em">　　尔时无数千万亿种众生,来至佛所、而听法。</p><p style="line-height:1.5em">　　众生二字,即合三千大千世界假名。兼(摄)得山川溪谷土地五阴。以假名实法,不相离故。无数千万亿种,即合卉木丛林及诸药草。通而言之,不出十法界机。别而言之,即取五乘七方便,乃能受润也。</p><p style="line-height:1.5em">　　寅三复合能润所润又二。初合能润,二合所润。卯今初</p><p style="line-height:1.5em">　　如来于时,观是众生诸根利钝,精进、懈怠,随其所堪、而为说法。</p><p style="line-height:1.5em">　　此正合一时等澍譬也。然大云雨之于如来说法,仅为片喻。(仅喻某一方面)何以故?云雨是众生共业所感,即是众生识所变相(分)。非情数摄。(属无情物)但属无覆无记。所以不能观根逗机,而于诸物,或(有)损或(有)益。如来不尔,(不是如此)有大誓愿,有大慈悲,有大智慧。虽亦由于众生增上共业,感佛出世,虽亦各于众生识上,自变佛相(而缘)。而本质境,是无漏善。全法报体所起应(身之)用,故能以妙观察智,观是众生诸根利钝,精进懈怠。随以成所作智,随其所堪(承受)而为说法。仍即大圆镜智之所普持,平等性智之所印照也。于时者,众生来至佛所听法之时也。诸根利钝者,不能受道为钝,能受道者为利。又不能秉戒者为钝,能秉戒者为利。不能修定者为钝,能修定者为利。不能断惑者钝,能断惑出三界者利。析观断惑者钝,体(空)观断惑者利。保证真空者钝(保果证偏真涅槃),从空出假化物者利。二观(空假)为方便者钝,直观中道者利。又五乘七方便人,各论利钝也。精进懈怠亦尔。(也如此)随其所堪者,称会机宜,无增减之失也。(谓无太过不及之偏差也)佛三密化,但同云雨之普洽,而不同云雨之无记,为若此也。若据迦叶所领(解)次第五时(五乘七方便人得益),何名(怎称得上)“一时等澍”。</p><p style="line-height:1.5em">　　卯二合所润</p><p style="line-height:1.5em">　　种种无量,皆令欢喜、快得善利。’是诸众生、闻是法已,现世安隐,后生善处,以道受乐,亦得闻法。既闻法已,离诸障碍,于诸法中,任力所能,渐得入道。</p><p style="line-height:1.5em">　　此具明闻法三世种熟脱益。种种无量乃至现世安隐,合其泽普洽譬也。后生善处乃至亦得闻法,合称其种性而得生长譬也。既闻法已乃至渐令入道,合华果敷实譬也。皆令欢喜,是世界益。安隐生善(现世安隐,后生善处)是为人益。离诸障碍,是对治益。渐得入道,是第一义益。且约今(世)初闻法而种善根者。次世熟,后世脱。或过去已种(善根),则今(世)熟,次(世)脱。或过去已熟,则今(世)闻即脱。事非一概。又种种皆令欢喜,即称其种性而得生长也。快得善利,具有四教(藏通别圆)权实善利,即今世之华敷果实也。现世安隐,结上欢喜。善利,现在四益(欢喜、生善、对治、入理。)也。后生善处,以道受乐,报因感报果也。亦得闻法,习因感习果也。所受道乐,必有权实。于权实道,复论浅深。所闻之法,亦复如是。即次世中辨四益也。既闻法已,离诸障碍。所离亦有浅深不同。总是报因感于报果。任力所能,渐得入道,所入亦有权实不同。总是习因感于习果。即是第三后世之中辨四益也。所被之机,横该十界,所受之益,竖彻四教。初正合竟</p><p style="line-height:1.5em">　　丑二提譬帖合</p><p style="line-height:1.5em">　　如彼大云、雨于一切卉木丛林、及诸药草,如其种性,具足蒙润,各得生长。</p><p style="line-height:1.5em">　　大云及雨为能润,合如来三密及声教也。一切二字,合假名众生也。卉木丛林药草,合五乘七方便也。种性,合诸根利钝、懈怠、精进也。具足蒙润,合皆令欢喜,快得善利也。各得生长,合现世安隐,后生善处也。初合无差而差竟。</p><p style="line-height:1.5em">　　子二合差而无差二。初正合,二结释。丑初中二。初合一地所生一雨所润,二合草木各有差别。寅今初</p><p style="line-height:1.5em">　　如来说法,一相一味,所谓解脱相、离相、灭相,究竟至于一切种智。</p><p style="line-height:1.5em">　　一相者,众生心性,同一真如为相。合一地也。一味者,一乘之法,同诠一理。合一雨也。所谓下,双释一相一味也。解脱相者,业即解脱,本无二边(有无二边)业缚相也。离相者,惑即般若,本离通别(见思、无明)二惑相也。灭相者,苦即法身,二种生死(分段、变易)本寂灭也。众生心性,即是性德解脱相、离相、灭相。即一而三,即三而一之相。如来一音,说此即一而三,即三而一之法。则为即一味而三味,即三味而一味之教。众生秉教修行,则以性德三相一相为所观境。仗佛三味一味之教为增上缘,起于中道三相一相之行。究竟得成三相一相一切种智之果也。夫佛于一实相法,方便开为三(乘)五(乘)七(方便)九(七方便加天人二乘)等相。于一味教,分别说为兼(华严)但(阿含)对(方等)带(般若)等味。众生秉教修行,各获果证。谁能知者,唯佛能知。究竟终归一相一味耳。</p><p style="line-height:1.5em">　　寅二合草木各有差别三。初正合众生如草木,故不自知。二明唯有如来能知,故与大云同而不同。三举譬帖合众生不知。卯今初</p><p style="line-height:1.5em">　　其有众生、闻如来法,若持读诵,如说修行,所得功德、不自觉知。</p><p style="line-height:1.5em">　　其有众生者,总举不知之人。合三草二木也。法,即一音一味之法。若持读诵如说修行,正明不知。何以故?持说不同,修行各异。人天作戒善之解。三乘作谛、缘、度、解。解既不同,即是差别也。所得功德不自觉知者,不知佛是一味无差别教。但于七种权功德中,各得一种,各作一解。既不知其究竟归实,亦不知其所得是权。即是权实俱迷,名为不自觉知也。</p><p style="line-height:1.5em">　　卯二明惟有如来能知,故与大云同而不同。</p><p style="line-height:1.5em">　　所以者何。唯有如来、知此众生种相体性,念何事,思何事,修何事,云何念,云何思,云何修,以何法念,以何法思,以何法修,以何法得何法,众生住于种种之地,唯有如来、如实见之,明了无碍。</p><p style="line-height:1.5em">　　如来能知者,即是一切种智知也。如实见之者,即是佛眼见也。明了无碍者,即是彻始彻终,彻内彻外,咸洞悉也。若约能知能见,唯有佛智佛眼。若约所知所见,则略举十境,合为四意。一一无不差即无差,无差即差也。四意者,一约四法,二约三法,三约二法,四约一法。一约四法者,种相体性也。种有二义。若就相对论种,则三道是三德种。故净名云,一切烦恼之俦,为如来种。(由烦恼道,即有般若种也。)又云,五无间皆解脱相。(由不善业,即有善法解脱种也。)又云,一切众生即涅槃相,不可复灭。(生死苦道,即法身种也。)若就类论种,则一切低头举手,悉是解脱种。一切世智及三乘解心,即般若种。凡有心者,皆当作佛,即法身种。如此诸种差别,惟佛能知。一切种只一种,即无差别,亦惟佛能知。差即无差,无差即差,亦惟佛能知。相者,据外。体者,主质。性者,据内。具如十界十如中释。若论差别,即十法界相,惟佛能知。若论无差别,即一佛界相,亦惟佛能知。差即无差,无差即差,亦惟佛能知。体性例然。(体性之释,与相释例同)二约三法者,闻思修三慧也。仍有三重:一云念何事,思何事,修何事者,三慧所取境也。二云何念,云何思,云何修者,三慧之当体也。此体即是能闻能思能修。亦有差(即)无差等(分别)例前可知。三云以何法念,以何法思,以何法修者,三慧之因缘也。由闻法故,方取于境。故以闻法而为因缘。如此三乘三慧,昔谓境、体、因缘有异,即是差别。若入圆妙三慧,即无差别。此有差别,惟佛能知。此无差别,亦惟佛能知。又,差即无差,无差即差,亦惟佛能知。三约二法者,因果也。以何法为因,得何法之果。五乘之因,各得其果。即是差别。惟佛能知。众生如佛如,一如无二如。惟是一因一果。即无差别。亦惟佛能知。又差即无差,无差即差。亦惟佛能知。四约一法者,众生住于种种诸地也。即是七方便人,住于七位(声闻、缘觉、通菩萨、别十住十行十向、圆十信)。此即差别。惟佛能知。如实见之,惟是一地。即无差别。亦惟佛能知。又,差即无差,无差即差,亦惟佛能知。故云明了无碍也。</p><p style="line-height:1.5em">　　卯三举譬帖合众生不知</p><p style="line-height:1.5em">　　如彼卉木丛林、诸药草等,而不自知上中下性,</p><p style="line-height:1.5em">　　未开显时,七方便人皆同卉木,但能受润增长,不能自知。既开显后,方知三草二木,若根若茎若枝若叶若华若果,一一无非地之四微。(地以四微构成故)则能全悟众生性德理地,而为诸佛究竟一切智地。如来所以说法华经,欲人悟此性修秘要而已。初正合竟。</p><p style="line-height:1.5em">　　丑二结释又二。初结成差即无差,二释出不即说意。寅今初</p><p style="line-height:1.5em">　　如来知是一相一味之法,所谓解脱相、离相、灭相,究竟涅槃、常寂灭相,终归于空。</p><p style="line-height:1.5em">　　一相一味等,已如前释。为众生故,分别说此一相一味解脱(相)离(相)灭(相)之法,即是一中无量。究竟涅槃常寂灭相,终归于空,即是无量中一。所以结成毕竟无差别也。言究竟涅槃者,不同二乘有馀无馀二涅槃也。(有馀,指色身果缚尚在。无馀,指已灰身灭智)言常寂灭相者,非以断缚,名为解脱,法本无缚,今亦无脱。非以舍合,名为离相,法本无合,今亦无离。非以生尽,为灭相,法本无生,今亦无灭。所谓诸法从本来,常自寂灭相。不同二乘之三相也。(谓生住灭三相也)终归于空者,归于中道第一义空。非是二乘灰(身)断(智)之空也。</p><p style="line-height:1.5em">　　寅二释出不即说意</p><p style="line-height:1.5em">　　佛知是已,观众生心欲、而将护之,是故不即为说一切种智。</p><p style="line-height:1.5em">　　如来既知始末皆一,何不一切时中但说一实。故今释云,观众生心欲,而将养护持之,恐其因(不信)诽谤(获罪),故不即说也。初正明权实不可思议竟</p><p style="line-height:1.5em">　　辛二结叹述成</p><p style="line-height:1.5em">　　汝等迦叶,甚为希有。能知如来随宜说法,能信能受。所以者何,诸佛世尊随宜说法,难解难知。</p><p style="line-height:1.5em">　　前明如来无量功德,汝等若于无量亿劫说不能尽。如大云雨,不可思议。若此,恐人疑四弟子齐教领解,何必是实。(不一定是实理)故佛称述,虽未及究竟佛地,而具领五时权实,开佛知见,分证佛果,亦诚不虚。(故叹希有)兼欲引发下根,令同得悟也。先叹希有者,凡夫有反覆(时信,时又不信)菩萨是己事(利生为事业),(领)解不为奇。今(四弟子)以无为正位(证阿罗汉)而能舍证入实,故甚希有。能知随宜说法,述其能领开三。能信能受,述其能领显一也。所以者何下,释成希有可知。广述成中初长文竟。</p><p style="line-height:1.5em">　　辛二重颂三。初颂法说,二颂立譬,三颂法合。壬今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　破有法王、&nbsp;出现世间,&nbsp;随众生欲,&nbsp;种种说法。如来尊重,智慧深远,&nbsp;久默斯要,&nbsp;不务速说。&nbsp;有智若闻,&nbsp;则能信解,无智疑悔,&nbsp;则为永失。&nbsp;是故迦叶,&nbsp;随力为说,&nbsp;以种种缘、令得正见。</p><p style="line-height:1.5em">　　破有法王者,因果不亡,名之为有。凡夫以见思为因,分段生死为果。二乘以尘沙为因,方便变易为果。菩萨以无明为因,自性变易为果。唯有诸佛,五住因亡,二死果丧。乃于诸法得大自在也。出现世间,即是为利众生。故凡权实诸教,皆使受者得益不虚。随众生欲二句,颂权智说权教也。如来尊重四句,颂实智说实教也。有智若闻四句,释不速说实之由也。是故迦叶四句,显先权后实之(善)巧也。以种种缘,即先施权。令得正见,即后显实。惟此一实,名为正见。</p><p style="line-height:1.5em">　　壬二颂立譬二。初颂无差而差,二颂差而无差。癸初中二。初超颂能润无差,二追颂能生所生,受润差别。子今初</p><p style="line-height:1.5em">　　迦叶当知,&nbsp;譬如大云,&nbsp;起于世间,&nbsp;遍覆一切,慧云含润,电光晃曜,&nbsp;雷声远震,&nbsp;令众悦豫。日光掩蔽,地上清凉,叆叇垂布、如可承揽。其雨普等,四方俱下,流澍无量,率土充洽。</p><p style="line-height:1.5em">　　云譬应身。应身随智慧行,故言慧云。能具十二部法,故言含润。电光晃曜,譬身放大光。雷声远震,譬口宣四辩。日光掩蔽,譬九十五种邪光不现。地上清凉,譬九十八种恼热得除。靉靆垂布,如可承揽,譬应身相好威仪,似同三有(即三界)。有心往取,实不可得也。其雨普等,四方俱下,譬八音四辩,普应群机。流澍无量,譬一一时中咸具五时八教。率土充洽,譬凡有心者,皆蒙利润。一一时中,各得藏通别圆,顿渐秘密不定五味之益也。</p><p style="line-height:1.5em">　　子二追颂能生所生受润差别</p><p style="line-height:1.5em">　　山川险谷、&nbsp;幽邃所生,&nbsp;卉木药草,&nbsp;大小诸树,百谷苗稼,甘蔗葡萄,&nbsp;雨之所润,&nbsp;无不丰足,&nbsp;干地普洽,&nbsp;药木并茂。其云所出,&nbsp;一味之水,&nbsp;草木丛林,&nbsp;随分受润。&nbsp;一切诸树,上中下等,&nbsp;称其大小,&nbsp;各得生长,根茎枝叶华果光色,</p><p style="line-height:1.5em">　　一雨所及,&nbsp;皆得鲜泽。</p><p style="line-height:1.5em">　　山川险谷,略颂能生也。幽邃,譬众生久远所植习因,隐在果报色心内也。百谷,譬十善互严,十善为百。甘蔗质一,可譬禅定所缘境一。葡萄形多,可譬智慧所破惑多。乾地普洽,譬未信者令信。馀如文(可知)。初颂无差而差竟</p><p style="line-height:1.5em">　　癸二颂差而无差</p><p style="line-height:1.5em">　　如其体相、&nbsp;性分大小,&nbsp;所润是一,&nbsp;而各滋茂。</p><p style="line-height:1.5em">　　初二句,颂所生所润。(所生是卉木药草等,所润是雨水)第三句,正颂能润无差。第四句,颂差别不自知。(而各各滋茂)二颂立譬竟</p><p style="line-height:1.5em">　　壬三颂法合二。初颂合无差而差,二颂合差而无差。癸初中三。初颂合能润,二颂合能生所生,三颂复合能润所润。</p><p style="line-height:1.5em">　　子今初</p><p style="line-height:1.5em">　　佛亦如是,&nbsp;出现于世,&nbsp;譬如大云、&nbsp;普覆一切。</p><p style="line-height:1.5em">　　佛亦如是等四句,略颂佛出世大慈普覆,如彼大云。</p><p style="line-height:1.5em">　　既出于世,&nbsp;为诸众生、&nbsp;分别演说、&nbsp;诸法之实。&nbsp;大圣世尊,于诸天人、一切众中、&nbsp;而宣是言,&nbsp;我为如来,&nbsp;两足之尊,&nbsp;出于世间,&nbsp;犹如大云、(既出于世等三偈,略颂十号)。</p><p style="line-height:1.5em">　　充润一切,&nbsp;枯槁众生,&nbsp;皆令离苦,得安隐乐世间之乐、&nbsp;及涅槃乐。</p><p style="line-height:1.5em">　　充润一切等六句,略颂四宏。不颂馀四法门也。</p><p style="line-height:1.5em">　　诸天人众,&nbsp;一心善听,&nbsp;皆应到此、&nbsp;觐无上尊。&nbsp;我为世尊,&nbsp;无能及者,安隐众生,故现于世,&nbsp;为大众说,&nbsp;甘露净法。&nbsp;其法一味,&nbsp;解脱涅槃,&nbsp;以一妙音、&nbsp;演畅斯义,&nbsp;常为大乘,&nbsp;而作因缘。</p><p style="line-height:1.5em">　　诸天人众下四偈。颂劝听受。其法一味者,七种方便,(藏二乘、通菩萨、别十住十行十回向、圆十信)无不皆归一乘,差而无差也。常为大乘而作因缘者,既作因缘,必用方便,即无差而差也。</p><p style="line-height:1.5em">　　子二颂合能生所生</p><p style="line-height:1.5em">　　我观一切,&nbsp;普皆平等,&nbsp;无有彼此、爱憎之心。我无贪著,亦无限碍,&nbsp;恒为一切、&nbsp;平等说法,如为一人,&nbsp;众多亦然。常演说法,曾无他事,去来坐立、终不疲厌,充足世间,如雨普润。</p><p style="line-height:1.5em">　　上文法合能生所生,则云无数千万亿种众生来至佛所而听法。今颂则明佛观一切,普皆平等也。佛机(一乘之机)为此,馀(其他)机为彼。佛平等说,不于佛机者爱,馀机者憎。譬如雨注,不择溪谷也。佛事为自,魔事为他。应后(隐)为去,应初(现)为来。入实为坐,出(施)权为立。(末三句,颂佛慈普度,如雨普润,终无疲厌)</p><p style="line-height:1.5em">　　子三颂复合能润所润二。初颂合能润,二颂合所润。丑今初</p><p style="line-height:1.5em">　　贵贱上下,&nbsp;持戒毁戒,&nbsp;威仪具足、及不具足,正见邪见,利根钝根,等雨法雨,而无懈倦。</p><p style="line-height:1.5em">　　此颂如来于时观是众生,诸根利钝,精进懈怠,随其所堪而为说法也。贵贱上下,约位。持戒毁戒,约行。利根钝根,约习。须约五乘七方便展转说之。</p><p style="line-height:1.5em">　　丑二颂合所润又二。初颂欢喜善利现世安隐,合普洽譬。二颂后生善处乃至渐得入道,合生长敷实譬。寅今初</p><p style="line-height:1.5em">　　一切众生、&nbsp;闻我法者,&nbsp;随力所受,住于诸地。</p><p style="line-height:1.5em">　　初一偈总明受润。</p><p style="line-height:1.5em">　　或处人天,&nbsp;转轮圣王,&nbsp;释梵诸王,&nbsp;是小药草。&nbsp;知无漏法,&nbsp;能得涅槃,&nbsp;起六神通,&nbsp;及得三明,&nbsp;独处山林,常行禅定,得缘觉证,&nbsp;是中药草。&nbsp;求世尊处,&nbsp;我当作佛,&nbsp;行精进定,是上药草。又诸佛子、&nbsp;专心佛道,&nbsp;常行慈悲,&nbsp;自知作佛,决定无疑,&nbsp;是名小树。&nbsp;安住神通,&nbsp;转不退轮,&nbsp;度无量亿、&nbsp;百千众生,&nbsp;如是菩萨,&nbsp;名为大树。</p><p style="line-height:1.5em">　　次七偈别明受润。人天诸王俱未断惑,故合为小草。二乘俱有断证,故合为中草。事六度菩萨志求作佛,发心已胜二乘,故独为上草。通教菩萨已断通惑,誓扶馀习而化众生,故名小树。别教菩萨自行化他,福慧高广,故名大树。又可义约三教菩萨,各作小中大三树。(藏果头佛)六度约三祇,(分小中大)通教约七八九地,(分小中大)别教约三十心(分小中大)也。</p><p style="line-height:1.5em">　　佛平等说,&nbsp;如一味雨,&nbsp;随众生性、&nbsp;所受不同,&nbsp;如彼草木,&nbsp;所禀各异,&nbsp;佛以此喻、方便开示,种种言辞,&nbsp;演说一法,&nbsp;于佛智慧,&nbsp;如海一滴。</p><p style="line-height:1.5em">　　后三偈结明能润不可思议。于佛智慧,如海一滴者,能润如海,所润如一滴也。一滴功德,已于无量亿劫说不能尽矣。</p><p style="line-height:1.5em">　　寅二颂后生善处乃至渐得入道,合生长敷实譬。</p><p style="line-height:1.5em">　　我雨法雨,&nbsp;充满世间,一味之法,&nbsp;随力修行,</p><p style="line-height:1.5em">　　如彼丛林、&nbsp;药草诸树,&nbsp;随其大小,渐增茂好。</p><p style="line-height:1.5em">　　初二偈总诵增长。</p><p style="line-height:1.5em">　　诸佛之法,&nbsp;常以一味,&nbsp;令诸世间、&nbsp;普得具足,渐次修行,&nbsp;皆得道果。</p><p style="line-height:1.5em">　　次六偈半别诵增长。就别颂中,诸佛之法等六句,是明人天增长。</p><p style="line-height:1.5em">　　声闻缘觉,&nbsp;处于山林,住最后身,&nbsp;闻法得果,&nbsp;是名药草,&nbsp;各得增长。</p><p style="line-height:1.5em">　　次声闻下六句,是明二乘增长。住最后身有二义:一者二乘若不值佛,未必是最后身。由见佛故,成最后身,即是增长义也。二者,二乘已住有馀涅槃,名最后身。今得闻大乘法,得大乘果,乃是增长义也。</p><p style="line-height:1.5em">　　若诸菩萨,&nbsp;智慧坚固,&nbsp;了达三界,&nbsp;求最上乘,&nbsp;是名小树、&nbsp;而得增长。</p><p style="line-height:1.5em">　　次若诸菩萨下六句,是明通教增长。体法智利,故名坚固。断三界惑,故名了达。</p><p style="line-height:1.5em">　　复有住禅,&nbsp;得神通力,闻诸法空,&nbsp;心大欢喜,放无数光,&nbsp;度诸众生,&nbsp;是名大树、&nbsp;而得增长。</p><p style="line-height:1.5em">　　次复有住禅下二偈。是明别教增长。禅及神通,是入假力。闻诸法空,心大欢喜。谓闻中道第一义空,能随顺观察也。</p><p style="line-height:1.5em">　　略不颂六度增长者,六度是权中之权,有教无人。又,未断惑,可摄入人天也。初颂合无差而差竟。</p><p style="line-height:1.5em">　　癸二颂合差而无差。</p><p style="line-height:1.5em">　　如是迦叶,&nbsp;佛所说法,&nbsp;譬如大云,&nbsp;以一味雨、润于人华,各得成实。</p><p style="line-height:1.5em">　　前六句,举譬帖合无差而差,差即无差。一味雨,无差也。润于人华,指七善因华,而差也。(七善,出法华文句:一时节善,二义善,三语善,四独一善,五圆满善,六调柔善,七无缘慈善)各得成实,究竟同归地之四微,(四微即色香味触,四大皆四微所成)差即无差也。</p><p style="line-height:1.5em">　　迦叶当知,以诸因缘、&nbsp;种种譬喻、&nbsp;开示佛道,&nbsp;是我方便,&nbsp;诸佛亦然。&nbsp;今为汝等,&nbsp;说最实事,&nbsp;诸声闻众、&nbsp;皆非灭度,&nbsp;汝等所行,&nbsp;是菩萨道,渐渐修学,&nbsp;悉当成佛。</p><p style="line-height:1.5em">　　次三偈半,结成权实不二。以诸因缘种种譬喻,即实而权也。开示佛道,即权而实也。今为汝等说最实事者,乃开显之实,不同华严方等般若中对权之实。即教一也。声闻皆非灭度,即人一也。汝等所行是菩萨道,即行一也。渐渐修学悉当成佛,佛所知见,即理一也。譬说周中,第三如来述成竟。</p><p style="line-height:1.5em">　　释药草喻品竟。</p><p style="line-height:1.5em">　　授记品第六</p><p style="line-height:1.5em">　　梵音和伽罗,此云授记。亦云受记、受决、受莂。授是与义。受是得义。记是记事。决是决定。莂是了莂。(莂,分别之义)诸经或破(斥)受记。如净名云,为从如生得受记,为从如灭得受记。如无生灭,则知无记。思益云,愿不闻记名。大品云,受记是戏论。今经云何(说授记)?答,若见有记记人,此见须破。若菩萨誓记,此记须与。(此通途答)又世谛故记。(世谛有建立故)第一义谛故无。(四教并论二谛,不能以真难俗)又四悉适时故记。如下说。(四教各论四悉)。今经有五种记。若通途记。如法师品初,若别与记,如三周后。(一、通别)若正因记,如常不轻。若缘因记,如法师品十种供养。若了因记,如授三根人。正因记则广。缘了记则狭。(二、三因)或迟记、或速记。(三、迟速。迟如声闻,速如龙女。)或佛记,如此文品,或菩萨记,如常不轻。虽无劫国之定,亦得是记。(四、师弟)复有悬记,如化城品未来弟子是。(五、现未)首楞严三昧经明四种记。今经具(足)之。未发心与记,如常不轻品。发心现前无生,三周记(法说、譬说、因缘说,皆与受记)是也。四悉者,原夫诸佛本为大事因缘出世,令诸众生开示悟入佛之知见。今大事已显,佛已说竟。众生已入(实),畅佛本怀。众生愿满,法应与记。如父遇子,岂不付财。又,行人无量世行愿,愿在今佛。文云,其本愿如此,故获斯记。此两缘,是世界悉檀故记。(初约机应相对,第二单约物机)又,二乘闻经,改小入大。圆因已足,因必招果,故如来与记。又,时众咸知,发愿为生身法身内外眷属。或愿但生彼土,饶益众生。此两是为人悉檀故记。(一已生己善,二能生他善。)又,授二乘记,破欲退大入小菩萨。何者?若定有二乘,可退为小。今无二乘,何所(有什么)可退。(一破欲退为小之恶)又破欲发二乘心者,彼证已舍,我何为(为什么)取。(二破欲发小心之恶)又,破未改小者,则便改小。(三正破小恶)又,将证小者,即不取证。(四破将欲证小之恶)此四是对治悉檀故记。又,无生现前,必由实解。开佛知见不谬,故与受记。又,一切众生,但正无缘,(但有正因,无缘因)今小乘闻经信解,缘正具足,开佛知见,故与受记。此两是第一义悉檀故记。此四记,摄一切诸受记尽也。中根人闻法(说)譬(喻)二周,开三显一,具足领解,如来述成。虽自知作佛,而时事未审(知)。若蒙佛诚言,授其当果。劫国决定,近远了莂,则大欢喜。今从佛授与得名(得成佛之名)故言授记品。又,通论。则记十界事,皆名授记。今但记作佛。又,四教佛皆有授记,今唯在圆。又,法身应身二记,今且在应(身)。</p><p style="line-height:1.5em">　　本迹,则诸大弟子久已得记。今迹示初受,以引实行。</p><p style="line-height:1.5em">　　观心者,能观心性即空假中,即为诸佛授记。亦能授一切记,如常不轻(品中说)。</p><p style="line-height:1.5em">　　己譬说周中,第四与受决,为二。初正授中根记,二许为下根宿世说。庚初中二。初授大迦叶记,二授三人记。辛初又二。初长文,二重颂。壬长文为六。初行因至六国净。癸今初</p><p style="line-height:1.5em">　　尔时世尊说是偈已,告诸大众,唱如是言:‘我此弟子摩诃迦叶,于未来世、当得奉觐三百万亿诸佛世尊,供养、恭敬,尊重、赞叹,广宣诸佛无量大法。</p><p style="line-height:1.5em">　　按世尊入灭,迦叶即白大众:如来舍利,非我等事。我等事者,宜应结集法藏,勿令正法速灭。此广宣大法之明证也。传佛心印而为西土初祖,苦心若此。又觐尔所(三百万亿)诸佛,方示成佛。今人甫得小小光影,(指参禅中出现小小静境,所谓光影门头,并非开悟)便欲诃佛骂祖,哀哉!哀哉!</p><p style="line-height:1.5em">　　癸二得果</p><p style="line-height:1.5em">　　于最后身、得成为佛,名曰光明如来、应供、正遍知、明行足、善逝世间解、无上士、调御丈夫、天人师、佛、世尊。</p><p style="line-height:1.5em">　　因中身常圆满紫金光聚,果号光明如来。又,传持大法(传佛心印、主持结集经藏,使佛法光明)普照一切,故号光明也。</p><p style="line-height:1.5em">　　癸三劫国名</p><p style="line-height:1.5em">　　国名光德,劫名大庄严。</p><p style="line-height:1.5em">　　癸四寿命</p><p style="line-height:1.5em">　　佛寿、十二小劫,</p><p style="line-height:1.5em">　　癸五正像久近</p><p style="line-height:1.5em">　　正法住世、二十小劫,像法亦住二十小劫。</p><p style="line-height:1.5em">　　癸六国净</p><p style="line-height:1.5em">　　国界严饰,无诸秽恶、瓦砾荆棘、便利不净。其土平正,无有高下、坑坎堆阜。琉璃为地,宝树行列,黄金为绳、以界道侧,散诸宝华,周遍清净。其国菩萨、无量千亿,诸声闻众、亦复无数,无有魔事,虽有魔及魔民,皆护佛法。</p><p style="line-height:1.5em">　　因中深心护持正法,故感国净无魔事也。馀悉如文。初长文竟。</p><p style="line-height:1.5em">　　壬二重颂五。初颂行因得果至五总结。癸今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　告诸比丘,&nbsp;我以佛眼,&nbsp;见是迦叶。&nbsp;于未来世、过无数劫,当得作佛。&nbsp;而于来世、&nbsp;供养奉觐,&nbsp;三百万亿、&nbsp;诸佛世尊,为佛智慧,&nbsp;净修梵行。&nbsp;供养最上、&nbsp;二足尊已,&nbsp;修习一切、无上之慧,&nbsp;于最后身、&nbsp;得成为佛。</p><p style="line-height:1.5em">　　癸二颂国净</p><p style="line-height:1.5em">　　其土清净,&nbsp;琉璃为地,多诸宝树、&nbsp;行列道侧、&nbsp;金绳界道,见者欢喜。&nbsp;常出好香,散众名华,&nbsp;种种奇妙以为庄严。</p><p style="line-height:1.5em">　　其地平正,&nbsp;无有丘坑。&nbsp;诸菩萨众、&nbsp;不可称计,&nbsp;其心调柔,逮大神通,&nbsp;奉持诸佛、&nbsp;大乘经典。&nbsp;诸声闻众、&nbsp;无漏后身,法王之子,&nbsp;亦不可计,&nbsp;乃以天眼、&nbsp;不能数知。</p><p style="line-height:1.5em">　　癸三颂佛寿</p><p style="line-height:1.5em">　　其佛当寿、&nbsp;十二小劫,</p><p style="line-height:1.5em">　　癸四颂正像</p><p style="line-height:1.5em">　　正法住世、二十小劫,&nbsp;像法亦住,&nbsp;二十小劫。</p><p style="line-height:1.5em">　　癸五总结。略不颂劫国名。</p><p style="line-height:1.5em">　　光明世尊,其事如是。</p><p style="line-height:1.5em">　　初授大迦叶记竟。</p><p style="line-height:1.5em">　　辛二授三人记二。初请记,二与记。壬初中四。初正请,二立譬,三法合,四结请。癸今初</p><p style="line-height:1.5em">　　尔时大目犍连、须菩提、摩诃迦栴延等,皆悉悚栗,一心合掌,瞻仰尊颜,目不暂舍,即共同声而说偈言:</p><p style="line-height:1.5em">　　大雄猛世尊,&nbsp;诸释之法王,&nbsp;哀愍我等故,而赐佛音声。</p><p style="line-height:1.5em">　　悚慄者,(战惧貌)。改小入大,不啻脱皮换骨。真有一番天旋地转境界。(此为比喻,并非真出现这种境界。)</p><p style="line-height:1.5em">　　癸二立譬</p><p style="line-height:1.5em">　　若知我深心,见为授记者,如以甘露洒,除热得清凉。</p><p style="line-height:1.5em">　　如从饥国来,忽遇大王膳,心犹怀疑惧,未敢即便食,</p><p style="line-height:1.5em">　　若复得王教,然后乃敢食。</p><p style="line-height:1.5em">　　癸三法合</p><p style="line-height:1.5em">　　我等亦如是,每惟小乘过,&nbsp;不知当云何、得佛无上慧。虽闻佛音声,言我等作佛,&nbsp;心尚怀忧惧,如未敢便食,若蒙佛授记,尔乃快安乐。</p><p style="line-height:1.5em">　　癸四结请</p><p style="line-height:1.5em">　　大雄猛世尊,常欲安世间,愿赐我等记,如饥需教食。</p><p style="line-height:1.5em">　　初请记竟。</p><p style="line-height:1.5em">　　壬二与记三。初记须菩提,二记迦旃延,三记目犍连。癸初中二。初长文,二重颂。子长文五。初行因至五正像。丑今初</p><p style="line-height:1.5em">　　尔时世尊知诸大弟子心之所念,告诸比丘:‘是须菩提,于当来世、奉觐三百万亿那由他佛,供养恭敬,尊重赞叹,常修梵行,具菩萨道。</p><p style="line-height:1.5em">　　丑二得果</p><p style="line-height:1.5em">　　于最后身、得成为佛,号曰名相如来、应供、正遍知、明行足、善逝世间解、无上士、调御丈夫、天人师、佛、世尊。</p><p style="line-height:1.5em">　　今名空生,果称名相者,名相本空,空则具足一切名相。不同示迹石室观空,但悟偏(真)理也。</p><p style="line-height:1.5em">　　丑三劫国庄严</p><p style="line-height:1.5em">　　劫名有宝。国名宝生。其土平正,玻璃为地,宝树庄严,无诸丘坑、沙砾、荆棘、便利之秽,宝华覆地,周遍清净。其土人民,皆处宝台、珍妙楼阁。声闻弟子、无量无边,算数譬喻所不能知。诸菩萨众、无数千万亿那由他。</p><p style="line-height:1.5em">　　丑四寿命</p><p style="line-height:1.5em">　　佛寿、十二小劫。</p><p style="line-height:1.5em">　　丑五正像</p><p style="line-height:1.5em">　　正法住世、二十小劫,像法亦住二十小劫。其佛常处虚空、为众说法,度脱无量菩萨、及声闻众。</p><p style="line-height:1.5em">　　常处虚空,表中道第一义空也。长文竟。</p><p style="line-height:1.5em">　　子二重颂五。初诫听,二颂行因得果至五颂正像。丑今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　诸比丘众,&nbsp;今告汝等,皆当一心,&nbsp;听我所说。</p><p style="line-height:1.5em">　　丑二颂行因得果</p><p style="line-height:1.5em">　　我大弟子、&nbsp;须菩提者,&nbsp;当得作佛,&nbsp;号曰名相。当供无数、万亿诸佛,&nbsp;随佛所行,&nbsp;渐具大道。&nbsp;最后身得,&nbsp;三十二相,端正姝妙,&nbsp;犹如宝山。</p><p style="line-height:1.5em">　　丑三颂国净</p><p style="line-height:1.5em">　　其佛国土,&nbsp;严净第一,&nbsp;众生见者,&nbsp;无不爱乐,佛于其中、度无量众。&nbsp;其佛法中,&nbsp;多诸菩萨,&nbsp;皆悉利根,&nbsp;转不退轮。彼国常以、&nbsp;菩萨庄严,&nbsp;诸声闻众、&nbsp;不可称数,&nbsp;皆得三明,具六神通,&nbsp;住八解脱,&nbsp;有大威德。&nbsp;其佛说法,&nbsp;现于无量,</p><p style="line-height:1.5em">　　神通变化、&nbsp;不可思议。&nbsp;诸天人民,&nbsp;数如恒沙,&nbsp;皆共合掌,听受佛语。</p><p style="line-height:1.5em">　　丑四颂寿命</p><p style="line-height:1.5em">　　其佛当寿、&nbsp;十二小劫,</p><p style="line-height:1.5em">　　丑五正像</p><p style="line-height:1.5em">　　正法住世、&nbsp;二十小劫,&nbsp;像法亦住二十小劫。</p><p style="line-height:1.5em">　　初记须菩提竟</p><p style="line-height:1.5em">　　癸二记迦旃延二。初长文,二重颂。子长文五。初行因至五正像。丑今初</p><p style="line-height:1.5em">　　尔时世尊复告诸比丘众:‘我今语汝,是大迦旃延,于当来世,以诸供具、供养奉事八千亿佛,恭敬、尊重。诸佛灭后,各起塔庙,高千由旬,纵广正等五百由旬,皆以金、银、琉璃、砗磲、玛瑙、真珠、玫瑰、七宝合成,众华、璎珞、涂香、末香、烧香、缯盖、幢幡,供养塔庙。过是已后,当复供养二万亿佛,亦复如是。’供养是诸佛已,具菩萨道。</p><p style="line-height:1.5em">　　丑二得果</p><p style="line-height:1.5em">　　当得作佛,号曰阎浮那提金光如来、应供、正遍知、明行足、善逝世间解、无上士、调御丈夫、天人师、佛、世尊。</p><p style="line-height:1.5em">　　丑三国净</p><p style="line-height:1.5em">　　其土平正,玻璃为地,宝树庄严、黄金为绳、以界道侧,妙华覆地,周遍清净,见者欢喜。无四恶道,地狱、饿鬼、畜生、阿修罗道。多有天、人、诸声闻众、及诸菩萨,无量万亿、庄严其国。</p><p style="line-height:1.5em">　　丑四寿命</p><p style="line-height:1.5em">　　佛寿、十二小劫,</p><p style="line-height:1.5em">　　丑五正像</p><p style="line-height:1.5em">　　正法住世、二十小劫,像法亦住二十小劫。</p><p style="line-height:1.5em">　　长文竟。</p><p style="line-height:1.5em">　　子二重颂四。初诫听至四颂国净。丑今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　诸比丘众、&nbsp;皆一心听,如我所说,&nbsp;真实无异。</p><p style="line-height:1.5em">　　丑二颂行因</p><p style="line-height:1.5em">　　是迦栴延,&nbsp;当以种种,&nbsp;妙好供具、供养诸佛。诸佛灭后,起七宝塔,&nbsp;亦以华香、&nbsp;供养舍利。</p><p style="line-height:1.5em">　　丑三颂得果</p><p style="line-height:1.5em">　　其最后身,&nbsp;得佛智慧,&nbsp;成等正觉。</p><p style="line-height:1.5em">　　丑四颂国净。略不颂寿命正像也。</p><p style="line-height:1.5em">　　国土清净,&nbsp;度脱无量,&nbsp;万亿众生,&nbsp;皆为十方,&nbsp;之所供养,</p><p style="line-height:1.5em">　　佛之光明,&nbsp;无能胜者。&nbsp;其佛号曰,阎浮金光。&nbsp;菩萨声闻,断一切有,&nbsp;无量无数,&nbsp;庄严其国。</p><p style="line-height:1.5em">　　二记迦旃延竟。</p><p style="line-height:1.5em">　　癸三记目犍连二。初长文,二重颂。子初中五。初行因至正像。丑今初</p><p style="line-height:1.5em">　　尔时世尊复告大众:‘我今语汝,是大目犍连,当以种种供具、供养八千诸佛,恭敬、尊重。诸佛灭后,各起塔庙,高千由旬,纵广正等五百由旬,皆以金、银、琉璃、砗磲、玛瑙、真珠、玫瑰、七宝合成,众华、璎珞、涂香、末香、烧香、缯盖、幢幡,以用供养。过是已后,当复供养二百万亿诸佛,亦复如是。</p><p style="line-height:1.5em">　　丑二得果</p><p style="line-height:1.5em">　　当得成佛,号曰多摩罗跋栴檀香如来、应供、正遍知、明行足、善逝世间解、无上士、调御丈夫、天人师、佛、世尊。</p><p style="line-height:1.5em">　　丑三劫国</p><p style="line-height:1.5em">　　劫名喜满,国名意乐。其土平正,玻璃为地,宝树庄严,散真珠华,周遍清净,见者欢喜。多诸天、人、菩萨、声闻,其数无量。</p><p style="line-height:1.5em">　　丑四寿命</p><p style="line-height:1.5em">　　佛寿二十四小劫,</p><p style="line-height:1.5em">　　丑五正像</p><p style="line-height:1.5em">　　正法住世、四十小劫,像法亦住四十小劫。</p><p style="line-height:1.5em">　　长文竟。</p><p style="line-height:1.5em">　　子二重颂五。初颂行因至五颂正像。丑今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　我此弟子、&nbsp;大目犍连,&nbsp;舍是身已,&nbsp;得见八千,二百万亿,&nbsp;诸佛世尊,&nbsp;为佛道故,&nbsp;供养恭敬。&nbsp;于诸佛所、&nbsp;常修梵行,于无量劫、&nbsp;奉持佛法。&nbsp;诸佛灭后,&nbsp;起七宝塔,&nbsp;长表金刹,华香伎乐,&nbsp;而以供养,&nbsp;诸佛塔庙。</p><p style="line-height:1.5em">　　刹者,具云刹摩。此翻土田。以柱表刹,示所居处也。</p><p style="line-height:1.5em">　　丑二颂得果兼国名</p><p style="line-height:1.5em">　　渐渐具足,&nbsp;菩萨道已,于意乐国、而得作佛,&nbsp;号多摩罗、栴檀之香。</p><p style="line-height:1.5em">　　丑三颂寿命</p><p style="line-height:1.5em">　　其佛寿命、&nbsp;二十四劫,</p><p style="line-height:1.5em">　　丑四颂国净</p><p style="line-height:1.5em">　　常为天人,&nbsp;演说佛道。声闻无量,如恒河沙,&nbsp;三明六通,有大威德。&nbsp;菩萨无数,志固精进,&nbsp;于佛智慧皆不退转。</p><p style="line-height:1.5em">　　丑五颂正像</p><p style="line-height:1.5em">　　佛灭度后,&nbsp;正法当住四十小劫,&nbsp;像法亦尔。</p><p style="line-height:1.5em">　　初正授中根记竟。</p><p style="line-height:1.5em">　　庚二许为下根宿世说</p><p style="line-height:1.5em">　　我诸弟子,&nbsp;威德具足,&nbsp;其数五百,&nbsp;皆当授记。于未来世、咸得成佛。&nbsp;我及汝等、&nbsp;宿世因缘,&nbsp;吾今当说,&nbsp;汝等善听。</p><p style="line-height:1.5em">　　下根之人,已闻法法譬二周,复见上中(根)受记,恐其犹疑不了,深生愧耻。故先六句,许其总记。次四句,许说宿缘。所以引进之也。第二譬说周竟。释授记品竟</p><p style="line-height:1.5em">　　化城喻品第七</p><p style="line-height:1.5em">　　化者,神力所为也。以神力故,无而倏有,名之为化。防非御敌,称之为城。(此是对化城二字释义)譬二乘涅槃(如城),权智所为也。(故名化)以权智力,无而说有。用教为化。防思御见,名为涅槃。苏息引入。(三藏苏息,生熟二酥引,法华入。)实未究竟(称化)而言灭度。(喻城)权假施设,故言化城。</p><p style="line-height:1.5em">　　因缘者,喻如前释。此因缘释也。(若从机边说,无而倏见,见已生喜,即世间益。得入苏息,即为人益。防非御敌,即对治益。而言灭度,第一义益。若从应边说,权立此城,即世界化。为生小善,即为人化。且除见思,即对治化,终引入大,即第一义化。)</p><p style="line-height:1.5em">　　约教者,三藏于涅槃生安隐想,生灭度想。通教与三藏同。菩萨不尔。释论(大智度论)云,如父过险,一脚入城。一脚门外。忆其子故,从城入险,誓扶馀习入生死,而不以空为证也。别教不说城如化,用城防险,从城门径过。将城作方便断见思惑,不说此为极也。(极,究竟)圆教知无贼病,(烦恼即菩提,生死即涅槃故)亦不须城,故言化城。今是圆教意,故题为化城喻品。(圆教意者,亦从破出发,故且云化,若开显已,无非真实。)</p><p style="line-height:1.5em">　　本迹者,若从机(边)说,应云,本住三德之城,迹入化城。若从应(边)说,则迹示说化也。</p><p style="line-height:1.5em">　　观心者,观因缘生法,即空,是入化城。因缘即假,是出化城。因缘即中,是归宝处。又观空即中,则了化非化,即权而实。又化城宝所,通论六即。心性本空,无不空时,理即化城也。心性本中,无不中时,理即宝所也。闻此理性,能生信解,为名字化城、宝所。圆伏五住,为观行化城、宝所。乃至五住究竟,为究竟化城、宝所。</p><p style="line-height:1.5em">　　问:化城是权,宝所是实。(既然权实不二)何意弃实从权,标名化城。答:由知城是化,则知宝所是实。故标化不失实也。</p><p style="line-height:1.5em">　　戊三因缘说周二。初正说因缘,二授下根记。己初正说因缘二。初先明知见久远,二正明宿世因缘。庚初中二。初长文,二重颂。辛长文为三。初出所见事,二举譬明久远,三结见昔如今。壬今初</p><p style="line-height:1.5em">　　佛告诸比丘:‘乃往过去无量无边不可思议阿僧祇劫,尔时有佛,名大通智胜如来、应供、正遍知、明行足、善逝世间解、无上士、调御丈夫、天人师、佛、世尊,其国名好城,劫名大相。诸比丘,彼佛灭度已来,甚大久远,</p><p style="line-height:1.5em">　　壬二举譬明久远</p><p style="line-height:1.5em">　　譬如三千大千世界所有地种,假使有人、磨以为墨、过于东方千国土、乃下一点,大如微尘,又过千国土、复下一点,如是展转尽地种墨,于汝等意云何,是诸国土,若算师,若算师弟子,能得边际、知其数否?’\‘不也、世尊。’\‘诸比丘,是人所经国土,若点不点,尽抹为尘,一尘一劫,彼佛灭度已来,复过是数无量无边百千万亿阿僧祇劫,</p><p style="line-height:1.5em">　　壬三结见昔如今</p><p style="line-height:1.5em">　　我以如来知见力故,观彼久远、犹若今日。</p><p style="line-height:1.5em">　　此显如来三达远明,所引往事,分明不虚,然后说宿缘也。当知十世古今,的确始终不离当念。离此当念心性之外,别无去来实法可得。由无明故,妄计迁灭。于迁灭中,有忆有忘。就彼所忆,有远有近。然所忆若远若近之事,并是现前一念所变相分。非于心外别有他物也。且如吾人追忆十年二十年事,亦复宛在目前。便可例知。心性本来竖彻三世,三世不出现前一念。但由无明,不能远见。佛既无明断尽,心性洞朗。故竖极三际之始终,横极法界之边际。炳然知见。何足致疑。长文竟。</p><p style="line-height:1.5em">　　辛二重颂三。初颂所见事,二颂举譬明久远,三颂见昔如今。壬今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　我念过去世、无量无边劫,有佛两足尊,名大通智胜。</p><p style="line-height:1.5em">　　壬二颂举譬明久远</p><p style="line-height:1.5em">　　如人以力磨,三千大千土,尽此诸地种,皆悉以为墨,</p><p style="line-height:1.5em">　　过于千国土,乃下一尘点,如是展转点,尽此诸尘墨。</p><p style="line-height:1.5em">　　如是诸国土,点与不点等、&nbsp;复尽抹为尘,一尘为一劫。</p><p style="line-height:1.5em">　　此诸微尘数,其劫复过是,&nbsp;彼佛灭度来,如是无量劫。</p><p style="line-height:1.5em">　　壬三颂见昔如今</p><p style="line-height:1.5em">　　如来无碍智,知彼佛灭度,&nbsp;及声闻菩萨,如见今灭度。</p><p style="line-height:1.5em">　　诸比丘当知,佛智净微妙,&nbsp;无漏无所碍,通达无量劫。</p><p style="line-height:1.5em">　　(佛智净微妙者)即空故净,即假故微,即中故妙。又,三智一心故净,一心三智故微,非一非三,而三而一故妙。(无漏无所碍者)体圆满,故无漏,用通达周遍,故无所碍。初先明知见久远竟。</p><p style="line-height:1.5em">　　庚二正明宿世因缘二。初广述,二重颂。辛初中二。初结缘之由,二正结缘。壬初又二。初远由,二近由。癸初又二。初明大通智胜成佛,二明十方梵王请法。子初又五。初佛寿长远,二成道前事,三正明成道,四明成道后眷属供养,五请转*轮。丑今初</p><p style="line-height:1.5em">　　佛告诸比丘:‘大通智胜佛、寿五百四十万亿那由他劫。</p><p style="line-height:1.5em">　　丑二成道前事</p><p style="line-height:1.5em">　　佛告诸比丘:‘大通智胜佛、寿五百四十万亿那由他劫。其佛本坐道场,破魔军已,垂得阿耨多罗三藐三菩提,而诸佛法不现在前,如是一小劫乃至十小劫,结跏趺坐,身心不动,而诸佛法犹不在前。</p><p style="line-height:1.5em">　　诸佛道同,为缘事异。释迦苦行六年,弥勒即日得道。彼佛十劫,犹不现前。非根有利钝,道有难易也。但缘宜赊(长)促(短),应示长短耳。一切八相(成道)垂迹之处,皆先破魔。准说法华(为例),亦应先渐(后实),复云破魔。似同秽土(成道),若准(彼佛)寿长,又非秽土(成佛)。故知同居净秽,其相盖多。成道等事,不必全同此土三藏。</p><p style="line-height:1.5em">　　尔时(佛未坐道场前)忉利诸天、先为彼佛、于菩提树下、敷师子座,高一由旬,佛于此座、当得阿耨多罗三藐三菩提。适坐此座,时诸梵天王、雨众天华、面百由旬,香风时来,吹去萎华,更雨新者,如是不绝、满十小劫供养于佛,乃至灭度、常雨此华。四王诸天、为供养佛,常击天鼓,其余诸天、作天伎乐,满十小劫,至于灭度、亦复如是。</p><p style="line-height:1.5em">　　丑三正明成道</p><p style="line-height:1.5em">　　诸比丘,大通智胜佛过十小劫,诸佛之法、乃现在前,成阿耨多罗三藐三菩提。</p><p style="line-height:1.5em">　　丑四明成道后眷属供养</p><p style="line-height:1.5em">　　其佛未出家时,有十六子,其第一者、名曰智积。诸子各有种种珍异玩好之具,闻父得成阿耨多罗三藐三菩提,皆舍所珍,往诣佛所。诸母涕泣而随送之。其祖转轮圣王、与一百大臣、及余百千万亿人民,皆共围绕、随至道场。咸欲亲近大通智胜如来,供养、恭敬,尊重、赞叹。到已、头面礼足,绕佛毕已,一心合掌、瞻仰世尊,以偈颂曰:</p><p style="line-height:1.5em">　　大威德世尊,为度众生故,于无量亿劫,尔乃得成佛,</p><p style="line-height:1.5em">　　诸愿已具足,善哉吉无上。世尊甚稀有,一坐十小劫,</p><p style="line-height:1.5em">　　身体及手足、静然安不动。其心常惔怕,未曾有散乱,</p><p style="line-height:1.5em">　　究竟永寂灭,安住无漏法。今者见世尊安隐成佛道,</p><p style="line-height:1.5em">　　我等得善利,称庆大欢喜。众生常苦恼、盲瞑无导师,</p><p style="line-height:1.5em">　　不识苦尽道,不知求解脱。长夜增恶趣,减损诸天众,</p><p style="line-height:1.5em">　　从冥入于冥,永不闻佛名。今佛得最上、安隐无漏道,</p><p style="line-height:1.5em">　　我等及天人,为得最大利,是故咸稽首、归命无上尊。</p><p style="line-height:1.5em">　　丑五请转*轮</p><p style="line-height:1.5em">　　尔时十六王子、偈赞佛已,劝请世尊转于*轮,咸作是言:‘世尊说法,多所安隐、怜愍、饶益、诸天人民。’重说偈言:</p><p style="line-height:1.5em">　　世雄无等伦,百福自庄严,得无上智慧。愿为世间说,</p><p style="line-height:1.5em">　　度脱于我等、及诸众生类,为分别显示,令得是智慧。</p><p style="line-height:1.5em">　　若我等得佛,众生亦复然。世尊知众生深心之所念,</p><p style="line-height:1.5em">　　亦知所行道,又知智慧力,&nbsp;欲乐及修福,宿命所行业。</p><p style="line-height:1.5em">　　世尊悉知已,当转无上轮。</p><p style="line-height:1.5em">　　既云令得是智慧。又云若我等得佛。又结云,当转无上轮。当知即是请满字教,如今佛华严也。初明大通智胜成佛竟</p><p style="line-height:1.5em">　　子二明十方梵王请法二。初威光照动,二梵王来请。丑今初</p><p style="line-height:1.5em">　　佛告诸比丘:“大通智胜佛、得阿耨多罗三藐三菩提时,十方各五百万亿诸佛世界、六种震动,其国中间幽冥之处,日月威光所不能照,而皆大明。其中众生,各得相见,咸作是言:“此中云何忽生众生,又其国界、诸天宫殿、乃至梵宫、六种震动,大光普照,遍满世界,胜诸天光。”</p><p style="line-height:1.5em">　　佛降神时,初生时,成道时,法尔(自然)世界震动,大光普照。但有缘者,远在他方亦觉。无缘者,近亦不知耳。</p><p style="line-height:1.5em">　　观心释,忽生众生者,心性本净,阴入界覆之则暗。若修观慧,本性理显。</p><p style="line-height:1.5em">　　丑二梵王来请五。初东方,二东南方。三南方,四总举馀六方,五上方。寅初东方六。初睹瑞惊骇,二互相问决,三寻光见佛,四三业供养,五请转*轮,六如来默许。卯今初</p><p style="line-height:1.5em">　　尔时东方五百万亿诸国土中、梵天宫殿,光明照曜,倍于常明。诸梵天王、各作是念:‘今者宫殿光明,昔所未有。以何因缘、而现此相?</p><p style="line-height:1.5em">　　卯二互相问决</p><p style="line-height:1.5em">　　是时诸梵天王、即各相诣,共议此事。时彼众中、有一大梵天王,名救一切,为诸梵众而说偈言:</p><p style="line-height:1.5em">　　我等诸宫殿,光明昔未有,此是何因缘,宜各共求之。</p><p style="line-height:1.5em">　　为大德天生,为佛出世间,而此大光明、遍照于十方。</p><p style="line-height:1.5em">　　卯三寻光见佛</p><p style="line-height:1.5em">　　尔时五百万亿国土诸梵天王,与宫殿俱,各以衣祴,盛诸天华,共诣西方、推寻是相。见大通智胜如来、处于道场菩提树下,坐师子座,诸天、龙王、乾闼婆、紧那罗、摩侯罗伽、人非人、等,恭敬围绕,及见十六王子、请佛转*轮。</p><p style="line-height:1.5em">　　卯四三业供养</p><p style="line-height:1.5em">　　即时诸梵天王头面礼佛,绕百千匝,即以天华而散佛上。其所散华、如须弥山,并以供养佛菩提树,其菩提树、高十由旬,华供养已,各以宫殿奉上彼佛,而作是言:‘惟见哀愍,饶益我等,所献宫殿,愿垂纳受。’时诸梵天王、即于佛前,一心同声、以偈颂曰:</p><p style="line-height:1.5em">　　世尊甚稀有,难可得值遇,具无量功德,能救护一切。</p><p style="line-height:1.5em">　　天人之大师,哀愍于世间,十方诸众生,普皆蒙饶益。</p><p style="line-height:1.5em">　　我等所从来、五百万亿国,舍深禅定乐,为供养佛故。</p><p style="line-height:1.5em">　　我等先世福,宫殿甚严饰,今以奉世尊,唯愿哀纳受。</p><p style="line-height:1.5em">　　卯五请转*轮</p><p style="line-height:1.5em">　　尔时诸梵天王、偈赞佛已,各作是言:‘惟愿世尊转于*轮,度脱众生,开涅槃道。’时诸梵天王、一心同声、而说偈言:</p><p style="line-height:1.5em">　　世雄两足尊,惟愿演说法,以大慈悲力、度苦恼众生。</p><p style="line-height:1.5em">　　既云度众生,即是请半字教,如今鹿苑(所说)。</p><p style="line-height:1.5em">　　卯六如来默许</p><p style="line-height:1.5em">　　尔时大通智胜如来,默然许之。</p><p style="line-height:1.5em">　　诸佛受请之仪,法尔皆是默许。随顺先佛规则故。生人尊重渴仰故。不同凡夫外道故。能令目击道存(见境悟明实相)故。初东方竟。</p><p style="line-height:1.5em">　　寅二东南方六。初睹瑞惊骇至六如来默许。卯今初</p><p style="line-height:1.5em">　　又诸比丘,东南方五百万亿国土、诸大梵王,各自见宫殿光明照曜,昔所未有。欢喜踊跃,生稀有心。</p><p style="line-height:1.5em">　　卯二互相问决</p><p style="line-height:1.5em">　　即各相诣,共议此事。时彼众中、有一大梵天王,名曰大悲,为诸梵众而说偈言:</p><p style="line-height:1.5em">　　是事何因缘、而现如此相,我等诸宫殿,光明昔未有。</p><p style="line-height:1.5em">　　为大德天生,为佛出世间,未曾见此相,当共一心求。</p><p style="line-height:1.5em">　　过千万亿土,寻光共推之,多是佛出世,度脱苦众生。</p><p style="line-height:1.5em">　　卯三寻光见佛</p><p style="line-height:1.5em">　　尔时五百万亿诸梵天王、与宫殿俱,各以衣祴盛诸天华,共诣西北方、推寻是相。见大通智胜如来、处于道场菩提树下,坐师子座,诸天、龙王、乾闼婆、紧那罗、摩侯罗伽、人非人、等,恭敬围绕,及见十六王子、请佛转*轮。</p><p style="line-height:1.5em">　　卯四三业供养</p><p style="line-height:1.5em">　　时诸梵天王头面礼佛,绕百千匝,即以天华而散佛上。所散之华、如须弥山,并以供养佛菩提树。华供养已,各以宫殿奉上彼佛,而作是言:‘惟见哀愍,饶益我等,所献宫殿,愿垂纳受。’尔时诸梵天王、即于佛前,一心同声、以偈颂曰:</p><p style="line-height:1.5em">　　圣主天中王,迦陵频伽声,哀愍众生者,我等今敬礼。</p><p style="line-height:1.5em">　　世尊甚稀有,久远乃一现,一百八十劫、空过无有佛,</p><p style="line-height:1.5em">　　三恶道充满,诸天众减少,今佛出于世,为众生作眼,</p><p style="line-height:1.5em">　　世间所归趋,救护于一切,为众生之父,哀愍饶益者。</p><p style="line-height:1.5em">　　我等宿福庆,今得值世尊。</p><p style="line-height:1.5em">　　卯五请转*轮</p><p style="line-height:1.5em">　　尔时诸梵天王、偈赞佛已,各作是言:‘惟愿世尊哀愍一切,转于*轮,度脱众生。’时诸梵天王、一心同声、而说偈言:</p><p style="line-height:1.5em">　　大圣转*轮,&nbsp;显示诸法相,度苦恼众生,令得大欢喜。</p><p style="line-height:1.5em">　　众生闻此法,得道若生天,诸恶道减少,忍善者增益。</p><p style="line-height:1.5em">　　(观末后四句)此亦同前请半字教也。</p><p style="line-height:1.5em">　　卯六如来默许</p><p style="line-height:1.5em">　　尔时大通智胜如来默然许之。</p><p style="line-height:1.5em">　　二东南方竟</p><p style="line-height:1.5em">　　寅三南方六。初睹瑞惊骇至六如来默许。卯今初</p><p style="line-height:1.5em">　　又、诸比丘,南方五百万亿国土、诸大梵王,各自见宫殿光明照曜,昔所未有。欢喜踊跃,生稀有心,</p><p style="line-height:1.5em">　　卯二互相问决</p><p style="line-height:1.5em">　　即各相诣,共议此事:‘以何因缘,我等宫殿有此光曜?’时彼众中、有一大梵天王,名曰妙法,为诸梵众、而说偈言:</p><p style="line-height:1.5em">　　我等诸宫殿,光明甚威曜,此非无因缘,是相宜求之。</p><p style="line-height:1.5em">　　过于百千劫,未曾见是相,为大德天生,为佛出世间。</p><p style="line-height:1.5em">　　卯三寻光见佛</p><p style="line-height:1.5em">　　尔时五百万亿诸梵天王、与宫殿俱,各以衣祴盛诸天华,共诣北方、推寻是相。见大通智胜如来、处于道场菩提树下,坐师子座,诸天、龙王、乾闼婆、紧那罗、摩侯罗伽、人非人、等,恭敬围绕,及见十六王子请佛转*轮。</p><p style="line-height:1.5em">　　卯四三业供养</p><p style="line-height:1.5em">　　时诸梵天王、头面礼佛,绕百千匝,即以天华而散佛上。所散之华、如须弥山,并以供养佛菩提树。华供养已,各以宫殿、奉上彼佛,而作是言:‘惟见哀愍、饶益我等,所献宫殿,愿垂纳受。’尔时诸梵天王,即于佛前、一心同声、以偈颂曰:</p><p style="line-height:1.5em">　　世尊甚难见,破诸烦恼者,过百三十劫&nbsp;,&nbsp;今乃得一见。</p><p style="line-height:1.5em">　　诸饥渴众生,以法雨充满,昔所未曾睹、无量智慧者,</p><p style="line-height:1.5em">　　如优昙钵华,今日乃值遇。我等诸宫殿,蒙光故严饰,</p><p style="line-height:1.5em">　　世尊大慈愍,惟愿垂纳受。</p><p style="line-height:1.5em">　　卯五请转*轮</p><p style="line-height:1.5em">　　尔时诸梵天王、偈赞佛已,各作是言:‘惟愿世尊转于*轮,令一切世间、诸天、魔、梵、沙门、婆罗门,皆获安隐、而得度脱。’时诸梵天王,一心同声、以偈颂曰:</p><p style="line-height:1.5em">　　惟愿天人尊、转无上*轮,击于大法鼓,而吹大法螺,</p><p style="line-height:1.5em">　　普雨大法雨,度无量众生。我等咸归请,当演深远音。</p><p style="line-height:1.5em">　　既云无上*轮,又云大法鼓大法螺,即是请对半明满之教,如今方等也。</p><p style="line-height:1.5em">　　卯六如来默许</p><p style="line-height:1.5em">　　尔时大通智胜如来默然许之。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 