<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,《妙法莲华经会义》摘要卷二' />
<link href='../css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>《妙法莲华经会义》摘要卷二</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　《妙法莲华经会义》摘要卷二</p><p style="line-height:1.5em">　　譬喻品第三</p><p style="line-height:1.5em">　　释此亦二:先总(释),二别(释)。总释者。譬,是比况,喻,是晓训。托此比彼,寄浅训深。前长行偈颂,广明五佛(十方诸佛、过去佛、现在佛、未来佛、释迦佛)权实。上根利智,圆闻获悟。中下之流,抱疑未遣。大悲不已,巧智无边。更复以类比况,开晓令悟。故言譬喻。别释者,(有)因缘、约教、本迹、观心。</p><p style="line-height:1.5em">　　因缘者,以世间父子,譬出世师弟。因于曾有,(昔曾蒙佛结缘下种)闻未曾有。(一乘之法)踊跃欢喜,世界益也。又以世资具(羊鹿牛车),譬出世资具(大白牛车),使蒙佛音教,不失大乘。汝等所行,是菩萨道,为人益也。又以世灭,比出世灭,拔其苦难,令免烧煮。我已得漏尽,闻亦除忧恼。对治益也。又以世不生不灭,比出世不生不灭。乘是宝乘,真至道场。安住实智中,我定当作佛,第一义益也。佛以一音,说于譬喻,巧令中下,得四悉益。故言譬喻品。</p><p style="line-height:1.5em">　　约教者,佛意本赞佛乘,为物机不堪(受),寻念先佛大悲方便。趣于鹿苑,称叹三车。二乘以下(声闻)中(缘觉)自济,恩不及人。(唯自度耳)菩萨驾(水)牛车,运他出火(宅),故名摩诃萨。此三,藏教中譬喻也。又:三人同畏烧煮,声闻如獐,直去不回。缘觉如鹿母,并驰并顾。(边奔边回头)菩萨如大象,身捍刀箭,全群而出(领全群突围而出)。此通教中譬喻也。又二乘发心近,缘理浅,智慧弱,但断通惑(见思)不能尽边到义(尽际智至法源底),非波罗密。菩萨发心久远,理深智强,能断别惑(无明)穷源尽性。故大品云,二乘如萤火,菩萨如日光。此别教中譬喻也。又:始见我身,闻我所说,即皆信受,入如来慧。如斯之人,易可化度,不令如来生于疲苦。如华严中,即事而真,(了达全事即理)不须譬喻。(华严经中,非无譬喻,但彼入道,不由于兹)为未入(实)者,四十余年,更以异方便,助显第一义。今日灵山,决定说大乘,普令一切,开示悟入佛之智慧,不令一人独得灭度。如今如始。如始如今。无二无异(真如,三际坐断,始今不二不异)上根利智,闻即能解。不令如来生于疲苦,亦不须譬喻。只为中下之机,踟蹰(不进貌)歧道,故须今日大车譬喻,而得利益。是名圆教中譬喻也。</p><p style="line-height:1.5em">　　本迹者,迹中既有四教譬喻,以迹例本,本初成道,亦应用诸譬喻,成熟众生。又:为莲故华等,以譬为本施迹等,具如玄文(玄义中文)。</p><p style="line-height:1.5em">　　观心者,(因缘生法,即空假中)空如白牛,假如具度(众宝庄校等)中如车体。(品题应在诸天说偈之后,火宅宅譬喻之前。出经者调卷,故置此耳。)</p><p style="line-height:1.5em">　　初法说周中,有五段文,上来初正法说竟</p><p style="line-height:1.5em">　　己二身子领解二。初经家叙,二身子自陈。庚今初</p><p style="line-height:1.5em">　　尔时舍利弗,踊跃欢喜。即起合掌,瞻仰尊颜。</p><p style="line-height:1.5em">　　踊跃欢喜,叙其内解。合掌瞻仰,叙其外仪也。信解在心,名欢喜。喜动于形,名踊跃。从妙人(指佛)闻妙法,得妙解。内外和合,致此欢喜,即世界(悉檀)释也。又,改小学大,弃贫事草庵,(喻小果)受富豪家业。(喻得记)今日乃知真是佛子,是故欢喜。此为人(悉檀)释也。又,忧悔双遣,疑难并除。内外妨障廓然。(全消)故曰,我已得漏尽,闻亦除忧恼。此对治释欢喜也。又佛子所应得者,皆已得之,安住实智中,我定当作佛,是故欢喜。此第一义(悉檀)释也。欢喜踊跃,是总明三业领解欢喜。即起合掌,是身业,瞻仰尊颜,是意业。下文而白佛言,是口业。具明三业领解也。</p><p style="line-height:1.5em">　　庚二身子自陈二。初长文,二偈颂。辛初中三。初标三喜,二释,三结。壬今初</p><p style="line-height:1.5em">　　而白佛言,今从世尊闻此法音,心怀踊跃,得未曾有。</p><p style="line-height:1.5em">　　今从世尊,标我身亲近佛身,故名身喜。闻此法音,依于佛口,闻而欢喜,故名口喜。得未曾有,是我意能解佛意,故名意喜。</p><p style="line-height:1.5em">　　壬二释者,提昔之失,显今之得。又,因昔感伤,成今欢喜也。</p><p style="line-height:1.5em">　　所以者何,我昔从佛闻如是法,见诸菩萨受记作佛。而我等不预斯事,甚自感伤,失于如来无量知见。</p><p style="line-height:1.5em">　　(往昔)虽亦从佛闻如是法,而自身不预斯事,则身子去佛远。故无身喜。所谓虽近而远者也。又闻犹不闻,故无口喜。甚自感伤,故无意喜。见诸菩萨受记作佛者,正指方等褒圆叹大。复由弹斥(弹偏斥小)所以感伤。</p><p style="line-height:1.5em">　　世尊,我常独处山林树下,若坐若行,每作是念,我等同入法性,云何如来以小乘法而见济度。</p><p style="line-height:1.5em">　　山林树下,是思念之所。若坐若行,是思念之仪(四威仪)言同入法性者,藏通(之人)皆以偏真,名为法性。然(昔)正闻三藏(教)时,妄计大士(菩萨)实仅三(阿僧)祇伏惑,自欣(庆幸)先证法性。(非真法性,乃偏真也)良由彼等闻方等(教)时,密得通益。闻说诸法实相,三人(藏通别)皆得。既是同入真谛法性,云何菩萨便得授记,我等终住小果。所以疑念不决。殊不知依于大乘中道法性,方有受记成佛义也。以小乘法而见济度,此不闻大法,故无口喜。妄计同入法性,不解权理(偏真误为法性)故无意喜。独处坐行,身远于佛,故无身喜。</p><p style="line-height:1.5em">　　是我等咎,非世尊也。所以者何?若我等待说所因,成就阿耨多罗三藐三菩提者,必以大乘而得度脱。然我等不解方便随宜所说,初闻佛说,遇便信受,思惟取证。</p><p style="line-height:1.5em">　　初作念时,意谓如来有偏(心),故以小乘见度(于我)。久久思之,引咎自归。(归咎自己)故言是我等咎,非世尊也。所以者何下,释成己咎。盖由般若转教付财时,密得别益。已知界外中道法性,乃是成就无上菩提之正因。而我等根钝,既不能受拟待于高山先照之时。(指华严会不预法席)复以欲速见小,匆匆取证。又不知稍停待方等般若之教。所以引咎自归。然犹未知所证非为真灭,所行即菩萨道也。不待说所因,即不解实,不解方便随宜所说,即不解权。无权实妙解,故无意喜。信受初说(四阿含小教),故无口喜。思惟取证偏真涅槃,违远如来常乐法身,故无身喜。皆以昔失,释成今得也。二释竟</p><p style="line-height:1.5em">　　壬三结。结成今日三喜也。文二。初结,二成。癸今初</p><p style="line-height:1.5em">　　世尊,我从昔来,终日竟夜,每自剋责。而今从佛,闻所未闻,未曾有法。断诸疑诲,身意泰然,快得安隐。</p><p style="line-height:1.5em">　　牒(重申)前引咎自归。名自剋责。显今欢喜遍于三业也。从佛,是身近佛身,结身喜。闻法,是金口圆音,结口喜。快得安隐,是意同佛意,结意喜。言闻所未闻者,高山先照,(华严会上时)不预法席,所以未闻。三藏权说,不诠中理,所以未闻。方等弹诃,焦(芽)败(种)无分,所以未闻。般若转教,但为菩萨,所以未闻。又,三藏但闻偏真,通教但闻即真,别教但闻出于二边,乃名中道,(即但中)未闻方便即是真实。所以名为未曾有法也。云何以小见度,是疑佛。是我等咎,是自悔。今不复疑,亦不复悔,所以泰然安隐。</p><p style="line-height:1.5em">　　癸二成</p><p style="line-height:1.5em">　　今日乃知真是佛子,从佛口生,从法化生,得佛法分。</p><p style="line-height:1.5em">　　真是佛子,身则近佛,身喜义成。从佛口生,口喜义成。从法化生,意喜义成。得佛法分,谓分证三德秘藏也。初长文竟</p><p style="line-height:1.5em">　　辛二偈颂三。初颂标,二颂释,三颂结。壬今初</p><p style="line-height:1.5em">　　尔时舍利弗,欲重宣此义而说偈言。</p><p style="line-height:1.5em">　　我闻是法音,&nbsp;得所未曾有。&nbsp;心怀大欢喜,疑网皆已除。</p><p style="line-height:1.5em">　　我闻者,即是亲从佛闻。双标身口(喜)也。得未曾有,标意(喜)也。(心怀大欢喜,疑网皆除,总标三业同喜,身意泰然,快得安隐也。)</p><p style="line-height:1.5em">　　壬二颂释二。初补颂不失,二正颂昔失。癸今初</p><p style="line-height:1.5em">　　昔来蒙佛教,&nbsp;不失于大乘。&nbsp;佛音甚希有,&nbsp;能除众生恼。</p><p style="line-height:1.5em">　　我已得漏尽,&nbsp;闻亦除忧恼。</p><p style="line-height:1.5em">　　不失大乘,释身喜也。佛音希有,释口喜也。漏尽除恼,释意喜也。昔元不失,由己迷故,妄谓失耳。</p><p style="line-height:1.5em">　　癸二正颂昔失</p><p style="line-height:1.5em">　　我处于山谷,或在树林下,若坐若经行,常思惟是事,呜呼深自责,云何而自欺。&nbsp;我等亦佛子,同入无漏法,不能于未来、演说无上道。&nbsp;金色三十二,十力诸解脱,同共一法中,而不得此事,&nbsp;八十种妙好,十八不共法,如是等功德,而我皆已失,&nbsp;我独经行时,见佛在大众,名闻满十方,广饶益众生。&nbsp;自惟失此利,我为自欺诳。</p><p style="line-height:1.5em">　　此颂既闻方等弹斥,密得通益事也。无漏法,即长文所称法性。谓偏真涅槃,不漏落生死故。</p><p style="line-height:1.5em">　　我常于日夜,每思惟是事,欲以问世尊,为失为不失,我常见世尊,称赞诸菩萨,&nbsp;以是于日夜,筹量此是事。今闻佛音声,随宜而说法,&nbsp;无漏难思议,令众至道场。</p><p style="line-height:1.5em">　　此颂既闻般若转教,密得别益事也。无漏难思议者,中道法性,不漏落二边故也。</p><p style="line-height:1.5em">　　我本著邪见,为诸梵志师,&nbsp;世尊知我心,拔邪说涅槃。我悉除邪见,&nbsp;于空法得证,&nbsp;尔时心自谓,得至于灭度。</p><p style="line-height:1.5em">　　此颂初闻佛说,遇便信受,思惟取证也。二颂释竟</p><p style="line-height:1.5em">　　壬三颂结二。初颂结,二颂成。癸初又三。初正颂结,二追叙疑网,三叙今领解。子今初</p><p style="line-height:1.5em">　　而今乃自觉,&nbsp;非是实灭度,若得作佛时,具三十二相,天人夜叉众、&nbsp;龙神等恭敬,是时乃可谓,永尽灭无余。佛于大众中,&nbsp;说我当作佛,闻如是法音,疑悔悉已除。</p><p style="line-height:1.5em">　　作佛具相,结身喜。说我当作佛,结口喜。疑悔除,结意喜也。自觉非实灭度者,但断见思,出分段,尚有无明及变易(生死)故。若得作佛,转九界无常五蕴,获证常乐五蕴。是时五住(见惑一住、思惑三住、尘沙无明合为一住)究尽,二死(分段、变易)永亡,乃可谓真灭也。具相三十二,且举法身妙色言之。相相无非相海,无非性德圆显,故名为具。</p><p style="line-height:1.5em">　　子二追叙疑悔</p><p style="line-height:1.5em">　　初闻佛所说,&nbsp;心中大惊疑,将非魔作佛,恼乱我心耶。</p><p style="line-height:1.5em">　　此明不但方等时生疑,般若时生悔也。于此经中初闻略开三显一时,尚自惊悔,所以三请不已。</p><p style="line-height:1.5em">　　子三叙今领解</p><p style="line-height:1.5em">　　佛以种种缘、譬喻巧言说,其心安如海,我闻疑网断。佛说过去世、无量灭度佛,&nbsp;安住方便中,亦皆说是法。现在未来佛,其数无有量,&nbsp;亦以诸方便,演说如是法。如今者世尊,从生及出家、得道转*轮,亦以方便说。世尊说实道,波旬无此事,&nbsp;以是我定知、非是魔作佛。我堕疑网故,谓是魔所为,&nbsp;闻佛柔软音,深远甚微妙,演畅清净法。我心大欢喜,&nbsp;疑悔永已尽,安住实智中。</p><p style="line-height:1.5em">　　此正具领五佛开显之旨,以结三喜也。初颂结竟</p><p style="line-height:1.5em">　　癸二颂成</p><p style="line-height:1.5em">　　我定当作佛,为天人所敬,&nbsp;转无上*轮,教化诸菩萨。</p><p style="line-height:1.5em">　　但颂得佛法分一句,则三喜并成。(即偈文首句)若欲分别者,天人所敬,即身成。转无上轮,即口成。教化菩萨,即意成也。二身子领解竟</p><p style="line-height:1.5em">　　己三如来述成三。初昔曾教大,二中忘取小,三还为说大。庚初昔曾教大。述其昔来蒙佛教之不谬</p><p style="line-height:1.5em">　　尔时佛告舍利弗:‘吾今于天、人、沙门、婆罗门、等,大众中说,我昔曾于二万亿佛所,为无上道故,常教化汝,汝亦长夜随我受学。我以方便引导汝故,生我法中。</p><p style="line-height:1.5em">　　无上道者,十住毗婆沙云,身无上,谓相好。(初句是果)受持无上,谓自利利他。(身口意)具足无上,谓命见戒。(此二句即大乘六和)智慧无上,谓四无碍。不思议无上,谓六波罗密。(此二句是福智)解脱无上,能坏(烦恼、所知)二障。(证)行无上,谓圣行、梵行。又,身无上,名大丈夫。受持无上,名大慈悲。具足无上,名到彼岸。智无上,名一切智。不思议无上,名阿罗诃。解脱无上,名大涅槃。行无上,名三藐三佛陀。(此七皆从果立)今经明圆(教)通无上道也。长夜随我受学者,昔虽大化,未破无明,惑暗心中,随佛受学也。方便引导生我法中者,一是昔以大化,今生大解。二是权以小引,令证小果。</p><p style="line-height:1.5em">　　庚二中忘取小。述其感伤疑悔之由</p><p style="line-height:1.5em">　　舍利弗,我昔教汝志愿佛道,汝今悉忘,而便自谓、已得灭度。</p><p style="line-height:1.5em">　　庚三还为说大。述其今日得解不虚</p><p style="line-height:1.5em">　　我今还欲令汝忆念本愿所行道故,为诸声闻说是大乘经,名妙法莲华、教菩萨法、佛所护念。</p><p style="line-height:1.5em">　　三如来述成竟</p><p style="line-height:1.5em">　　己四与授记二。初长文,二偈颂。庚长文为十。初时节,至十法住久近。辛今初</p><p style="line-height:1.5em">　　舍利弗,汝于未来世,过无量无边、不可思议劫,</p><p style="line-height:1.5em">　　辛二因行</p><p style="line-height:1.5em">　　供养若干千万亿佛,奉持正法,具足菩萨所行之道,</p><p style="line-height:1.5em">　　一者供佛。二者持法。乃能具菩萨道,即是满足福慧二种庄严也。</p><p style="line-height:1.5em">　　辛三得果</p><p style="line-height:1.5em">　　当得作佛,号曰华光如来、应供、正遍知、明行足、善逝世间解、无上士、调御丈夫、天人师、佛、世尊。</p><p style="line-height:1.5em">　　具记通别二号。通号已如前释。别号为华光者,睹佛放光说法华经,最先得记,故获斯名也。</p><p style="line-height:1.5em">　　辛四国土</p><p style="line-height:1.5em">　　国名离垢,其土平正,清净严饰,安隐、丰乐,天人炽盛。琉璃为地,有八交道,黄金为绳、以界其侧。其傍、各有七宝行树,常有华果。</p><p style="line-height:1.5em">　　先出土名。次明土相。无高下,曰平。无偏衰,曰正。安隐下,明土受用。琉璃下,重明胜相。皆是净行所感,与诸众生作增上缘。</p><p style="line-height:1.5em">　　辛五说法</p><p style="line-height:1.5em">　　华光如来、亦以三乘教化众生。’舍利弗,彼佛出时,虽非恶世,以本愿故,说三乘法。</p><p style="line-height:1.5em">　　准同释迦,故云亦以。舍利弗下,释疑也。疑曰,如上所明,佛出五浊,事不获己,方便说三。今华光佛土清净若此,胡(何)亦以三乘化耶!释曰,以本愿故。本愿者,据大悲空藏经云,舍利弗曾于六十劫行菩萨道,因婆罗门乞眼退时,愿成佛日,开三乘法也。</p><p style="line-height:1.5em">　　辛六劫名</p><p style="line-height:1.5em">　　其劫、名大宝庄严。何故名曰大宝庄严,其国中以菩萨为大宝故。</p><p style="line-height:1.5em">　　辛七众数</p><p style="line-height:1.5em">　　彼诸菩萨,无量无边,不可思议,算数譬喻所不能及,非佛智力、无能知者。若欲行时,宝华承足。此诸菩萨,非初发意,皆久植德本,于无量百千万亿佛所、净修梵行,恒为诸佛之所称叹。常修佛慧,具大神通,善知一切诸法之门,质直无伪,志念坚固。如是菩萨、充满其国。</p><p style="line-height:1.5em">　　辛八寿量</p><p style="line-height:1.5em">　　舍利弗,华光佛、寿十二小劫,除为王子、未作佛时。其国人民,寿八小劫。</p><p style="line-height:1.5em">　　十二小劫,直论其时节耳。然论小劫时分长远,正可约此土一增一减以明其数。下皆准(此而)知。</p><p style="line-height:1.5em">　　辛九补处</p><p style="line-height:1.5em">　　华光如来过十二小劫,授坚满菩萨、阿耨多罗三藐三菩提记。告诸比丘,是坚满菩萨、次当作佛,号曰华足安行、多陀阿伽度、阿罗诃、三藐三佛陀,其佛国土,亦复如是。</p><p style="line-height:1.5em">　　志念坚固,善知一切法门,故名坚满。若欲行时,宝华承足,故名华足安行。华光如来以三乘化。而其菩萨殊胜,国土庄严若此,奈何世人藐斥三乘,徒夸一实。宁知权实不二之体,宁知开权显实之宗。</p><p style="line-height:1.5em">　　辛十法住久近</p><p style="line-height:1.5em">　　舍利弗,是华光佛灭度之后,正法住世、三十二小劫,像法住世、亦三十二小劫。</p><p style="line-height:1.5em">　　初长文竟</p><p style="line-height:1.5em">　　庚二偈颂二。初颂长文,二结叹。辛初中八。初超颂得果至八颂法久近。略不颂补处也。壬今初</p><p style="line-height:1.5em">　　尔时世尊,欲重宣此义而说偈言。</p><p style="line-height:1.5em">　　舍利弗来世,&nbsp;成佛普智尊,号名曰华光,当度无量众。</p><p style="line-height:1.5em">　　壬二追颂行因</p><p style="line-height:1.5em">　　供养无数佛,&nbsp;具足菩萨行、十力等功德,证于无上道。</p><p style="line-height:1.5em">　　壬三颂时节并劫名</p><p style="line-height:1.5em">　　过无量劫已,&nbsp;劫名大宝严,</p><p style="line-height:1.5em">　　壬四颂国土</p><p style="line-height:1.5em">　　世界名离垢,清净无瑕秽。&nbsp;以琉璃为地,金绳界其道,七宝杂色树,常有华果实。</p><p style="line-height:1.5em">　　壬五颂众数</p><p style="line-height:1.5em">　　彼国诸菩萨,志念常坚固,神通波罗蜜,皆已悉具足。</p><p style="line-height:1.5em">　　于无数佛所,善学菩萨道,</p><p style="line-height:1.5em">　　壬六颂说法</p><p style="line-height:1.5em">　　如是等大士,华光佛所化。</p><p style="line-height:1.5em">　　壬七颂寿量</p><p style="line-height:1.5em">　　佛为王子时,弃国舍世荣,于最末后身,出家成佛道。</p><p style="line-height:1.5em">　　华光佛住世、寿十二小劫,其国人民众,寿命八小劫。</p><p style="line-height:1.5em">　　壬八颂法住久近</p><p style="line-height:1.5em">　　佛灭度之后,正法住于世,三十二小劫,广度诸众生。</p><p style="line-height:1.5em">　　正法灭尽已,像法三十二,舍利广流布,天人普供养。</p><p style="line-height:1.5em">　　正法住时,有教,有行,有果。与佛在世不异,故云,广度诸众生。像法转时,有教,有行,而果证则希。但以舍利普作佛事,故名像法也。初颂长文竟</p><p style="line-height:1.5em">　　辛二结叹</p><p style="line-height:1.5em">　　华光佛所为,其事皆如是,其两足圣尊,最胜无伦匹。</p><p style="line-height:1.5em">　　彼即是汝身,宜应自欣庆。</p><p style="line-height:1.5em">　　四与授记竟</p><p style="line-height:1.5em">　　己五&nbsp;四众欢喜二。初长文,二偈颂。庚初中三。初经家叙众喜,二陈供养,三正领解。辛今初</p><p style="line-height:1.5em">　　尔时四部众,比丘、比丘尼、优婆塞、优婆夷,天龙、夜叉、乾闼婆、阿修罗、迦楼罗、紧那罗、摩侯罗伽、等大众,见舍利弗于佛前受阿耨多罗三藐三菩提记,心大欢喜,踊跃无量,</p><p style="line-height:1.5em">　　辛二陈供养</p><p style="line-height:1.5em">　　各各脱身所著上衣、以供养佛。释提桓因、梵天王、等,与无数天子,亦以天妙衣、天曼陀罗华、摩诃曼陀罗华、等,供养于佛。所散天衣,住虚空中,而自回转。诸天伎乐、百千万种,于虚空中、一时俱作,雨众天华。</p><p style="line-height:1.5em">　　上衣,即贵服。此中通语四众八部。若就比丘比丘尼言,则是僧伽梨大衣也。西国(印度)比丘,受但三衣法者为多。三衣并不可舍。云何脱以供佛。例如大品经中,三百比丘闻般若已,皆以僧伽梨而用供养。又,天衣,表寂灭法忍。天华,表大乘妙慧。天乐,表常乐解脱。住虚空中而自回转者,表因果依正自他,悉依法性自然而转。</p><p style="line-height:1.5em">　　辛三正领解</p><p style="line-height:1.5em">　　而作是言:‘佛昔于波罗奈、初转*轮,今乃复转无上最大*轮。</p><p style="line-height:1.5em">　　先领昔施权,次领今显实也。纯明圆理,故言无上。不同兼但对带之有上也。绝待无外,故名最大。能开兼但对带之若大若小,俱成一大也。初长文竟</p><p style="line-height:1.5em">　　庚二偈颂二。初颂开权显一实,二自述得解随喜回向。辛今初</p><p style="line-height:1.5em">　　尔时诸天子欲重宣此义,而说偈言:</p><p style="line-height:1.5em">　　昔于波罗奈、转四谛*轮,分别说诸法,五众之生灭。</p><p style="line-height:1.5em">　　今复转最妙,无上大*轮,是法甚深奥,少有能信者。</p><p style="line-height:1.5em">　　五众,即五阴。阴是苦谛,由集故生。生必寻灭。生灭既灭,名为灭谛。能灭苦集,名为道谛。</p><p style="line-height:1.5em">　　辛二自述得解随喜回向</p><p style="line-height:1.5em">　　我等从昔来,数闻世尊说,未曾闻如是,深妙之上法。</p><p style="line-height:1.5em">　　世尊说是法,我等皆随喜。大智舍利弗,今得受尊记,</p><p style="line-height:1.5em">　　我等亦如是,必当得作佛,于一切世间,最尊无有上。</p><p style="line-height:1.5em">　　佛道叵思议,方便随宜说。我所有福业,今世若过世,</p><p style="line-height:1.5em">　　及见佛功德,尽回向佛道。</p><p style="line-height:1.5em">　　初四句,述解。次十句,随喜。后四句,回向也。我等亦如是者,如身子之领解,如身子之被述成,如身子之得记也。初法说周竟</p><p style="line-height:1.5em">　　戊二譬说周为四。初此品文,正譬开三显一。二信解品,明中根领解。三药草喻品,是如来述成。四授记品,是与受决。己初中二。初请,二答。庚今初尔时舍利弗白佛言:世尊,我今无复疑悔,亲于佛前、得受阿耨多罗三藐三菩提记。是诸千二百心自在者,昔住学地,佛常教化,言我法、能离生老病死,究竟涅槃。是学无学人,亦各自以离我见及有无见等、谓得涅槃。而今于世尊前、闻所未闻,皆堕疑惑。善哉、世尊,愿为四众说其因缘,令离疑悔。</p><p style="line-height:1.5em">　　此中初(身子)自述无疑。次是诸下,是述同辈有惑。三善哉下,是普为四众请说。同辈是同行,怀旧故须为请。四众是化境(教化对象),新运大悲,故普为请也。闻所未闻者,指前法说乃至述成授记,与昔所秉之教,所得之证不同也。因缘者,何故前说三,今说一,须申明其所以然也。</p><p style="line-height:1.5em">　　庚二答为三。初发起,二正譬说,三劝信流通。辛今初</p><p style="line-height:1.5em">　　尔时佛告舍利弗:‘我先不言、诸佛世尊、以种种因缘、譬喻言辞、方便说法,皆为阿耨多罗三藐三菩提耶。是诸所说,皆为化菩萨故。然舍利弗,今当复以譬喻、更明此义,诸有智者、以譬喻得解。</p><p style="line-height:1.5em">　　文中先抑(批评)后引(引接)。我先不言下,指上明权。皆为阿耨句,指上显实。皆为化菩萨者,若权若实,皆入佛道无住涅槃。上已明言,云何执教迷暗不解。如此呵责,是抑令愤勇(发愤勇进)也。然舍利弗下,是引接安慰。令其速进。前斥既切,恐(身子)鄙怼(怼,怨也。)自沉(消极)今许以以譬说,若能解者,犹称(为)智者也。</p><p style="line-height:1.5em">　　辛二正正譬说二。初长文,二重颂。壬初中二。初立譬,二法合。癸初又二。初总譬,二别譬。子又六。初长者譬,二舍宅譬,三一门譬,四五百人譬,五火起譬,六三十子譬。</p><p style="line-height:1.5em">　　丑初长者譬。譬我释迦</p><p style="line-height:1.5em">　　舍利弗,若国邑聚落,有大长者、其年衰迈,财富无量,多有田宅、及诸僮仆。</p><p style="line-height:1.5em">　　国邑聚落句,彰其名行。有大长者句,正标位号。其年衰迈等,明其德业也。名有远近,故举处所,以显名行。封疆为国,最远。宰治为邑,居中。聚落邻闾,最近。长者名行遍此三处。名行相称,真实大人,以譬如来三业随智慧行。称机施化,名称普闻,德周法界。国譬实报土,邑譬方便土,聚落譬同居土。从寂光本,垂三土迹。摄三土迹,归寂光本。名行相称,洋溢周遍也。世间长者,须备十德。一姓贵。或帝皇之裔,或貂插(簪缨)之家。二位高。辅弼阿衡(辅政宰相)三大富。金谷丰饶。四威猛。尊严隆重,不肃而成。五智深。胸如武库(胸藏兵法韬略)六年耆。苍颜而有德,物仪所伏。七行净。白圭无点(德行无玷)八礼备。周旋中节。(应酬合乎礼节)九上叹。一人所敬(为皇上敬重)十下归。四海所宗。(四方百姓尊敬)具此十德,名大长者。以譬如来出世长者,从三世真如实际中生。一姓贵也。功成道著,十号无极。二位高也。法财万德,悉皆具满。三大富也。十力雄猛,降魔制外。四威猛也。一心三智,无不通达。五智深也。早成正觉,久远若斯。六年耆也。三业随智,运动无失。七行净也。具佛威仪,心如大海。八礼备也。十方大觉所共称誉。九上叹也。七种方便(人)而来依止。十下归也。</p><p style="line-height:1.5em">　　丑二舍宅譬。譬上安隐对不安隐。即是三界。</p><p style="line-height:1.5em">　　其家广大。</p><p style="line-height:1.5em">　　众生役役(劳苦奔波)皆宅三界。如来应化,统而家之。故言广大。</p><p style="line-height:1.5em">　　丑三&nbsp;一门譬。譬上以种种法门宣示于佛道。</p><p style="line-height:1.5em">　　唯有一门。</p><p style="line-height:1.5em">　　文云,以佛教门,出三界苦,得涅槃证。理为教所诠。今取诠理之教为门。理既是一,教(门)不容二。故且云一也。</p><p style="line-height:1.5em">　　丑四&nbsp;五百人譬。譬上众生,即五道也。</p><p style="line-height:1.5em">　　多诸人众。一百,二百,乃至五百人,止住其中。</p><p style="line-height:1.5em">　　一百,即天。二百,即人。乃至五百,即三恶趣。不言修罗者,修罗或摄入鬼趣。或(分属)四趣所摄(天、人、畜、鬼)。如大佛顶经(说)。</p><p style="line-height:1.5em">　　丑五火起譬。譬上安隐法对不安隐法。不安隐法,谓五浊也。文又为二。初出所烧之宅相。譬六道果报。次明能烧之火。譬八苦五浊。寅今初</p><p style="line-height:1.5em">　　堂阁朽故,墙壁隤落,柱根腐败,梁栋倾危,</p><p style="line-height:1.5em">　　堂,譬欲界,阁,譬色无色界。朽,譬三界弊恶无常。故,譬三界非今所造。墙壁,譬四大。隤落,譬减损。柱根,譬命。腐败,譬危殆不久。梁栋,譬意识。倾危,譬迁变不停。无色虽无粗四大色,约定果色,亦是墙壁。</p><p style="line-height:1.5em">　　寅次明能烧之火</p><p style="line-height:1.5em">　　周匝俱时、欻然火起,焚烧舍宅。</p><p style="line-height:1.5em">　　八苦,遍在四大(地水火风)四生(胎卵湿化),故言周匝。并皆无常,故云俱时。欻然,譬本无今有。本无此苦,无明故有。五火起譬竟</p><p style="line-height:1.5em">　　丑六&nbsp;三十子譬。譬上知众生性欲。即指三乘行人。</p><p style="line-height:1.5em">　　长者诸子,若十、二十、或至三十、在此宅中。</p><p style="line-height:1.5em">　　曾习佛法,天性相关,目此已结缘者为子。若十,是菩萨子。二十,三十,是二乘子。此机俱得出宅。若无此机,则是五百人(五趣众生)也。初总譬竟</p><p style="line-height:1.5em">　　子二别譬四。初长者见火譬,二舍几用车譬,三等赐大车譬,四无虚妄譬。丑初长者见火譬。譬上佛见五浊而起大悲心也。</p><p style="line-height:1.5em">　　长者见是大火从四面起,即大惊怖,而作是念:“我虽能于此所烧之门、安隐得出,而诸子等,于火宅内、乐著嬉戏,不觉不知,不惊不怖,火来逼身,苦痛切己,心不厌患,无求出意。”</p><p style="line-height:1.5em">　　此中其文有四。一长者见,标出能见,譬上我以佛眼见也。二是大火从四面起,标出所见,譬上所见六道众生也。三即大惊怖,譬上为是众生故而起大悲心也。四而诸子等下,广前第二所见之火,释成惊怖义也。身受心法,即宅之四面。从此四面,起净乐常我四倒,则八苦皆集。若知身不净,是苦是无常,是无我。受心法亦尔,则烦恼火灭,业苦并熄。即大惊怖者,念其退大善,故惊。忧其将起重恶,故怖。惊即是慈,念其无乐。怖即是悲,忧其有苦。我虽能于此所烧之门安隐得出者,释成惊怖之义。虽,未尽之辞。谓佛以智慧力,能寻正教,见所诠谛(理也),不为五浊八苦所危,故安。四倒(净乐常我四倒)暴风所不能动,故隐。萧然(出于)累外,故云得出。而众生不尔,为火所烧。如来慈悲,犹为忧火所炽,故言虽也。所烧之门者,门必有件(如门枢门轴)有空。非件无以标门,非空无以通致(出入)。件可烧烬,空不可烧。以譬教有能诠、所诠。若非诠辩(文字),无以为教。若非所诠(诠,即理也)何以得出。诠辩(文字)可是无常。所诠(谛理),非复(不是)无常。得教所诠,故名安隐得出。能诠(文字)磨灭,故言所烧之门。不从所烧之门,何由安隐得出。若小乘无常教门,是从所烧门出。若大乘常住教门,文字即是解脱。此教即理,体达烧即无烧,而安隐得出。乐著嬉戏者,著见,名嬉。著爱,名戏。又耽湎四见,名嬉。唐丧其功(劳而无功)名戏。耽湎五尘,名嬉。空无所获,名戏。空生徒死而无厌离,如彼儿戏,不言有火,名不觉。不解火热,名不知。不虑伤身,名不惊。不畏断命,名不怖。以譬众生全不觉五阴八苦,不知四倒三毒。火来逼身者,五识身也。五识通三受。三受即三苦,(苦受即苦苦,乐受即坏苦,不苦不乐即行苦。)念念与三受相应,故云,苦痛切己。心不厌患者,第六识也。同时意识与五识俱。唯知分别三受,起贪恚痴,更立苦因,何能厌患求出。故云,无求出意也。嬉戏,譬见浊,烦恼浊。不觉不知,不惊不怖,譬众生浊。火来逼身,苦痛切己,譬命浊。心不厌患,无求出意,譬劫浊。</p><p style="line-height:1.5em">　　丑二舍几用车譬。为二。初舍几,二用车譬。寅初舍几譬。又二。初劝门拟宜(拟度而后言曰拟宜)不得,二诫门拟宜不得。卯初劝门拟宜不得。</p><p style="line-height:1.5em">　　舍利弗,是长者作是思惟:“我身手有力,当以衣祴、若以几案、从舍出之。”复更思惟:“是舍、唯有一门,而复狭小。诸子幼稚,未有所识,恋著戏处,或当堕落,为火所烧。</p><p style="line-height:1.5em">　　作是思惟,譬上三七思惟也。身,譬神通荷负。手,譬智慧提拔。依三昧断德,则有神通。依智慧智德,则有说法。智断之力,能成法身。此之智断,还从劝诫两门入。如来初欲劝门拟宜。令众善奉行,成就十力、四无所畏、一切种智,而众生不堪。次欲诫门拟宜。令诸恶莫作,证大涅槃,而(众生)亦不堪。无机息化。智断,即身手有力。衣裓,是西国盛花之器。以譬如来知见。几,譬四无所畏。案,譬十力。于三七日,思欲说此广略(或广或略)佛法。是为劝门拟宜也。复更思惟下,是明无机。惟有一门而复狭小者,门,指大乘车门。释此有别有通。别者,分字别释。一,谓一理,一道清净。门,谓正教,通于所通。小,谓断常、七方便(藏三贤及四善根位)等皆不能入。若论教理宽博,则非狭小。众生不能以此理教自通,欲谈无机,故言狭小耳。通者,理教行三,一一通明一门狭小。理者,理纯无杂,故言一。即理能通,故言门。微妙难知,故言狭小。教者,十方谛求,更无馀乘,唯一佛乘,故言一。此教能通,故言门。此教微妙,凡夫不知出处,是不知权。不知入处,是不知实。二乘因闻,少知出要,永不知入。菩萨虽自知出,亦不知入。夺七方便皆不知出入。故云,若但赞佛乘,众生没在苦。不能以教自通,将谈无机,故言狭小。行者,圆因自行,行大直道,无留难故,故名一。善行菩萨道,直至道场,故名门。妙行难行,方便无机,故言狭小耳。诸子幼稚等者,虽于二万佛所,教无上道,而大乘善根微弱,名为幼稚。若闻大乘,能生谤毁,名未有所识。此善弱也。初退大时,深著见爱。受八苦时,深著依正。欲界著五尘。色界著味禅。无色界著定。故名恋著戏处。此恶强也。堕落有二:一者,幼稚,忆本戏处,故堕落。譬著五欲,堕在三涂。二者,无识。执物不坚,故堕落。譬谤大乘,堕在三涂。故曰,众生诸根钝,著乐痴所盲。云何而可度。又云,若但赞佛乘,破法不信故,坠于三恶道也。劝既无机,义含息化。</p><p style="line-height:1.5em">　　卯二诫门拟宜不得。</p><p style="line-height:1.5em">　　我当为说怖畏之事,此舍已烧,宜时疾出,勿令为火之所烧害。”作是念已,如所思惟,具告诸子,汝等速出。父虽怜愍、善言诱喻,而诸子等乐著嬉戏,不肯信受,不惊不畏,了无出心。亦复不知何者是火,何者为舍,云何为失,但东西走戏、视父而已。</p><p style="line-height:1.5em">　　既著戏处,故说怖事,令得免离(火宅之难)。言五阴舍已被五浊火烧,宜急舍离。若久住著,必断善根,故言无令为火之所烧害。此拟宜也。父虽怜愍下,是明无机。不惊不畏,如上释。不识八苦五浊能烧善根,如不知火。不识阴界入法是苦器,如不知舍。不知丧失法身之由,如不知何者为失。背明向暗,生死往还,如东西驰走。复起见爱,如戏也。不从大教,故言视父而已。诫又无机,义含息化。初舍几譬竟</p><p style="line-height:1.5em">　　寅二用车譬。譬上念同诸佛用三乘称宜可得。为四。初拟宜三车譬,二知子先心所好譬,三叹三车希有譬,四适子所愿譬。卯初拟宜三车譬。譬上寻念过去佛亦作三乘化也。尔时长者即作是念:“此舍已为大火所烧,我及诸子若不时出,必为所焚,我今当设方便,令诸子等得免斯害。”</p><p style="line-height:1.5em">　　上文能于所烧之门,安隐得出。今何以云,若不时出,(及时而出)必为所焚。前得出者,即是法身出。今言若不时出,即是应身同疾。若众生有善,则与应身同出。若众生善断,不与应身时出。即是俱为所焚。盖欲以应身拟宜,令其时出也。我今当设方便,即是拟宜欲施权。</p><p style="line-height:1.5em">　　卯二知子先心所好譬。譬上作是思惟时,十方佛皆现等。</p><p style="line-height:1.5em">　　父知诸子、先心各有所好,种种珍玩奇异之物,情必乐著。</p><p style="line-height:1.5em">　　昔曾习小,是其先心。性欲不同,是各有所好。又众生昔曾习大。大习未浓,是为大弱。欣慕涅槃,是为小强。如身子(昔)六心中退(大)。知本习大,名知先心。知其退慕涅槃(乃小乘涅槃),名知各有所好。</p><p style="line-height:1.5em">　　卯三叹三车希有譬。譬上思惟是事已,即趣波罗奈等</p><p style="line-height:1.5em">　　而告之言:“汝等所可玩好、稀有难得,汝若不取,后必忧悔。如此种种羊车、鹿车、牛车,今在门外,可以游戏。汝等于此火宅、宜速出来,随汝所欲,皆当与汝。”</p><p style="line-height:1.5em">　　汝等所可下,以譬劝转(四谛*轮)。如此种种下,以譬示转。随汝所欲皆当与汝,以譬证转。</p><p style="line-height:1.5em">　　卯四适子所愿譬。譬上受行悟入,是名转*轮等。</p><p style="line-height:1.5em">　　尔时诸子闻父所说珍玩之物,适其愿故,心各勇锐,互相推排,竞共驰走,争出火宅。</p><p style="line-height:1.5em">　　言适其愿者,机教相称,即闻慧也。(四念处)勇锐者,即是思慧。思心动虑,正勤方便也。(四正勤)互相推排者,推四真理,排伏见惑。历观上下(欲界四谛及色无色界四谛)八谛三十二行名为互相。此入修慧,属暖顶位也。兢者,争取胜理,是忍位。缩观趣苦法忍也。共者,是世第一位。同观苦谛下四随一行,与苦法忍不别也。驰走者,入见道位。一十六心,速疾见理。譬上便有涅槃音。见道则分得涅槃也。争出者,思惟道也。争出三界,成无学果。断思惑尽,方出火宅。即譬上偈及以阿罗汉法僧差别名也。二舍几用车譬竟</p><p style="line-height:1.5em">　　丑三等赐大车譬。譬上显实。为四。初父见诸子免难欢喜譬,二诸子索车譬,三等赐诸子大车譬,四诸子得车欢喜譬。</p><p style="line-height:1.5em">　　寅初父见诸子免难欢喜譬。譬上今我喜无畏</p><p style="line-height:1.5em">　　是时长者见诸子等安隐得出,皆于四衢道中、露地而坐,无复障碍,其心泰然,欢喜踊跃。</p><p style="line-height:1.5em">　　四衢道,譬四谛观。露地,譬三界思(惑)尽。坐者,譬住果不进也。子果缚(俱)尽,故无障碍。生安隐想,故其心泰然。子既免难,父则欢喜。</p><p style="line-height:1.5em">　　寅二诸子索车譬。譬上大乘机发,咸以恭敬心,皆来至佛所也。</p><p style="line-height:1.5em">　　时诸子等各白父言:“父先所许玩好之具,羊车、鹿车、牛车,愿时赐与。</p><p style="line-height:1.5em">　　三车以譬三乘果位。为求三乘果,所以出三界。既出三界已,实无三乘果证可得。而又方等弹诃,般若淘汰。今经彰言方便非实。所以殷勤三请,名为索车。指昔所许三权,正是请今一实。故名大乘机发也。须知在方等时,屡被挫折,不知所云,便有机索。至般若时,转教付财,但自未知得与不得,便有情索。今法华会,发言三请,更加口索也。</p><p style="line-height:1.5em">　　寅三等赐诸子大车譬。譬上正明显实,正直舍方便,但说无上道也。又为三。初标章,二释车等,三释心等。</p><p style="line-height:1.5em">　　卯今初</p><p style="line-height:1.5em">　　‘舍利弗,尔时长者各赐诸子、等一大车,</p><p style="line-height:1.5em">　　各赐诸子者,以子等故,心必等也。譬一切众生,皆有佛性。佛性既同,等是佛子。佛心无偏也。等一大车者,以法等故,无非佛法。譬一切法,皆摩诃衍也。(梵语摩诃衍,即大乘)无量诸法,各于旧习开示真实。旧习不同,故言各。皆摩诃衍,一摄一切,遍具遍入,故言大车。</p><p style="line-height:1.5em">　　卯二释车等又二。初正明车体,二释有车之由。辰今初</p><p style="line-height:1.5em">　　舍利弗,尔时长者各赐诸子、等一大车,其车高广,众宝庄校,周匝栏楯,四面悬铃。又于其上、张设幰盖,亦以珍奇杂宝而严饰之,宝绳交络,垂诸华缨,重敷婉筵,安置丹枕。驾以白牛,肤色充洁,形体姝好,有大筋力,行步平正,其疾如风。又多仆从、而侍卫之。</p><p style="line-height:1.5em">　　假名车,有高广相。譬如来知见深远,横周法界边际,竖彻三谛源底也。众宝庄校,譬万行修饰也。周匝栏楯,譬陀罗尼,能持万善,遮众恶也。四面悬铃,譬四无碍辩,下化众生也。张设幰盖,譬四无量心,不思议梵行也。众德之中,慈悲最高,普覆一切。亦以珍奇杂宝而严饰之。譬真实万善严此慈悲。故大经云,慈若具足十力无畏等,名如来慈也。宝绳交络,譬四宏誓愿,坚固大慈心也。垂诸华缨,譬四摄神通等。重敷婉筵,譬观练熏修一切诸禅,重沓柔软也。安置丹枕者,丹即赤光,譬无分别法。枕有内外。若车外枕,亦名为轸。随所到处,须此支昂。譬即动而静,即静而动。若车内枕,休息身首。譬一行三昧,息一切行身智首也。驾以白牛者,譬无漏般若,能导谛缘度等一切万行到萨婆若。白是色本,即与本净无漏相应。体具万德,如肤充。烦恼不染,如色洁。四如意足,称行者心。譬形体姝好。筋,譬五根住立能生。力,譬五力摧伏干用。行步平正。譬定慧均等。又譬七觉调平。其疾如风,譬八正道中行,速疾到萨婆若也。仆从,譬方便波罗蜜。观心释者,当知车体,非高非广而论高广。即正因理性也。白牛,即了因慧性。众具,即缘因善性。三法不纵横,不并别,不可思议,名为佛乘。一切众生,但有性德佛乘。闻此佛乘,能生信解,则为名字佛乘。念念观心,无间无杂,则为观行佛乘。粗垢先落,六根清净,则为相似佛乘。开示悟入,游于四方,则为分证佛乘。直至道场,众行都息(喻五住究尽)则为究竟佛乘。自行已满,运他不休。穷未来时,利乐无尽。是为观心大白牛车也。又其车高广,即如是体,种种具度,即如是相。白牛,即如是性。是为性德三法。生佛平等。若研此三法至五品位十信,名如是力,如是作。若至开示悟入,名如是因,如是缘。若至妙觉极位,名如是果,如是报。众生性具三法,名之为本。如来修得三法,名之为末。性德修得,无二无别,名究竟等。是则大白牛车,人人自有,何关佛赐。然非佛说,则日用不知。又,非法华开显,则谓独一大乘,迥超九界。谁知三乘权行,乃至世间依正色心惑业苦等,一一无非摩诃衍哉!</p><p style="line-height:1.5em">　　辰二释有车之由</p><p style="line-height:1.5em">　　所以者何。是大长者、财富无量,种种诸藏,悉皆充溢。</p><p style="line-height:1.5em">　　由财富藏溢,故能各赐诸子等一大车也。财富无量,譬果地福慧圆满。种种诸藏,谓行藏,理藏。一切法趣檀,是趣不过,戒忍等,亦如是。是约行为如来藏。一切法趣色,是趣不过,受想行识乃至界入等亦如是。是约理明如来藏。自行此行、理,名充。化他名溢。实智满名充。权智用名溢。入中道名充。双照故名溢。非但藏多,又皆充溢。有何一法非摩诃衍,故大乘无量也。二释车等竟</p><p style="line-height:1.5em">　　卯三释心等。</p><p style="line-height:1.5em">　　而作是念,我财物无极,不应以下劣小车、与诸子等,今此幼童,皆是吾子,爱无偏党,我有如是七宝大车,其数无量,应当等心、各各与之,不宜差别。所以者何。以我此物、周给一国,犹尚不匮,何况诸子。</p><p style="line-height:1.5em">　　(佛)自行既满,故财富无量。化缘已熟,故子无偏。(等赐大车)言各各与之者,不移本习而示真实。如身子于智慧开佛知见,具一切佛法。目连于神通开佛知见,具一切佛法。馀可例知。又,阿含方等般若等一切教,念处、正勤、根力、觉道等一切行,种种异名,皆开示实相,乃至历一切法(皆即空假中)亦如是,故言其数无量也。所以者何下,举况释成(财多周给一国,犹尚不匮,何况诸子)。一国,譬寂光理性土也。诸子,譬同居结缘人也。三等赐诸子大车譬竟</p><p style="line-height:1.5em">　　寅四诸子得车欢喜譬。譬上受行悟入,疑网皆已除等。</p><p style="line-height:1.5em">　　是时诸子各乘大车,得未曾有,非本所望。</p><p style="line-height:1.5em">　　本求羊鹿水牛,期出分段。今得白牛,尽于变易(生死)。过本所望,岂不欢喜。三等赐大车譬竟</p><p style="line-height:1.5em">　　丑四无虚妄譬。譬上不虚。又三。初问,二答,三述叹。</p><p style="line-height:1.5em">　　寅今初</p><p style="line-height:1.5em">　　舍利弗,于汝意云何,是长者、等与诸子珍宝大车,宁有虚妄否?</p><p style="line-height:1.5em">　　寅二答</p><p style="line-height:1.5em">　　舍利弗言:‘不也、世尊,是长者、但令诸子得免火难,全其躯命,非为虚妄。何以故。若全身命,便为已得玩好之具,况复方便,于彼火宅而拔济之。</p><p style="line-height:1.5em">　　世间玩好,孰有重于身命者,得全身命,便非虚妄。况费种种方便,乃得拔济。岂可以虚妄责长者耶!意显但令得全小乘五分法身,入空慧命,便为已得昔来玩好。况复方便拔济,乃令得大乘法身慧命耶!是为免难不虚。亦名以重夺轻不虚也。(夺,易也)</p><p style="line-height:1.5em">　　世尊,若是长者,乃至不与最小一车,犹不虚妄。何以故。是长者先作是意:“我以方便、令子得出。”以是因缘,无虚妄也。何况长者、自知财富无量,欲饶益诸子,等与大车。</p><p style="line-height:1.5em">　　在长者是不乖本心,故不虚。在诸子是过本所望,故不虚也。</p><p style="line-height:1.5em">　　寅三述叹</p><p style="line-height:1.5em">　　佛告舍利弗:‘善哉善哉,如汝所言。</p><p style="line-height:1.5em">　　重言善哉,述其二不虚也。问,佛何不自说不虚?答,佛许三与一,自说为难。身子说不虚,取信为易也。初立譬竟</p><p style="line-height:1.5em">　　癸二法合二。初合总譬,二合别譬。子初中二。初合长者等三譬,二合三十子等三譬。丑今初</p><p style="line-height:1.5em">　　舍利弗,如来亦复如是,则为一切世间之父。于诸怖畏、衰恼、忧患、无明闇蔽,永尽无余,而悉成就无量知见、力无所畏,有大神力及智慧力,具足方便、智慧波罗蜜,大慈、大悲,常无懈倦,恒求善事,利益一切。而生三界朽故火宅,</p><p style="line-height:1.5em">　　如来,合长者譬,利益一切,一切即合五百人譬。而生三界朽故火宅,合舍宅譬也。则为一切世间之父,通指同居方便实报三土。合上国邑聚落。于诸怖畏乃至永尽无馀,显佛断德。而悉成就无量知见,显佛智德。合上其年衰迈之内德也。力无所畏,合上外德财富无量也。有大神力者,深修禅定所得,合上多田。及智慧力者,智必照境,如身托处。合上多宅。具足方便,合上多诸仆从。大慈大悲等,合上多诸人众,乃至五百人。以慈悲故,所被则多也。三界,即是其家广大。</p><p style="line-height:1.5em">　　丑二合三十子等三譬。</p><p style="line-height:1.5em">　　为度众生、生老病死、忧悲、苦恼、愚痴、闇蔽、三毒之火,教化、令得阿耨多罗三藐三菩提。</p><p style="line-height:1.5em">　　为度众生,指有缘者,合三十子譬也。生老病死,乃至三毒之火,合火起譬也。教化令得菩提,合唯有一门譬也。初合总譬竟</p><p style="line-height:1.5em">　　子二合别譬四。初合见火譬,二合舍几用车譬,三合等赐大车譬,四合无虚妄譬。</p><p style="line-height:1.5em">　　见诸众生为生老病死、忧悲、苦恼、之所烧煮,亦以五欲财利故、受种种苦,又以贪著追求故,现受众苦,后受地狱、畜生、饿鬼、之苦,若生天上、及在人间,贫穷困苦、爱别离苦、怨憎会苦、如是等种种诸苦。众生没在其中,欢喜游戏,不觉不知,不惊不怖,亦不生厌,不求解脱。于此三界火宅、东西驰走,虽遭大苦,不以为患。舍利弗,佛见此已,便作是念:“我为众生之父,应拔其苦难,与无量无边佛智慧乐,令其游戏。”</p><p style="line-height:1.5em">　　初见之一字,合上长者见也。诸众生乃至种种诸苦,合上大火从四面起,即是八苦之火,从四倒起也。众生没在其中,乃至不以为患,超合上而诸子等乃至无求出意也。不观苦集,故不生厌离。不观道灭,故不求解脱。舍利弗佛见此已等,追合上即大惊怖等也。拔苦难,是大悲。与佛乐,是大慈。</p><p style="line-height:1.5em">　　丑二合舍几用车譬。又二。初合舍几,二合用车。文又为二。初正合舍几,二提譬帖合。卯今初</p><p style="line-height:1.5em">　　舍利弗,如来复作是念:“若我但以神力、及智慧力,舍于方便,为诸众生赞如来知见、力无所畏者,众生不能以是得度。所以者何。是诸众生,未免生老病死、忧悲、苦恼,而为三界火宅所烧,何由能解佛之智慧。</p><p style="line-height:1.5em">　　若我但以等,合上拟宜。所以者何下,合上不得也。神力,合身力。智慧力,合手力。如来知见,合衣裓。力,合案。无所畏,合几。未免生老病死等,合上诸子幼稚。何由能解佛之智慧,合上唯有一门而复狭小。</p><p style="line-height:1.5em">　　卯二提譬帖合</p><p style="line-height:1.5em">　　舍利弗,如彼长者、虽复身手有力,而不用之,但以殷勤方便、勉济诸子火宅之难,然后各与珍宝大车。(此为提譬之文)如来亦复如是,虽有力、无所畏,而不用之,(此为贴合之文)</p><p style="line-height:1.5em">　　提譬,具明寝(息)大施权,后乃显实。帖合,且明无机寝大。初合舍几譬竟</p><p style="line-height:1.5em">　　寅二合用车譬三。初合拟宜三车并知子先心,二合叹三车希有,三合适子所愿。卯初</p><p style="line-height:1.5em">　　但以智慧方便,于三界火宅、拔济众生,(即合拟宜)为说三乘、声闻、辟支佛、佛乘,(即合知子先心所好也)</p><p style="line-height:1.5em">　　智慧方便,即合上拟宜。为说三乘,即合上知子先心所好也。</p><p style="line-height:1.5em">　　卯二合叹三车希有。又三。初合示转,二合证转,三追合劝转。辰今初</p><p style="line-height:1.5em">　　而作是言:“汝等莫得乐住三界火宅,(苦谛)勿贪粗敝、色声香味触也。若贪著生爱,则为所烧。(集谛)汝速出三界,当得三乘、声闻、辟支佛、佛乘,(道灭二谛)</p><p style="line-height:1.5em">　　此为示转,合上三车今在门外,汝等于此火宅宜速出来。</p><p style="line-height:1.5em">　　辰二合证转</p><p style="line-height:1.5em">　　我今为汝保任此事,终不虚也。汝等但当勤修精进。”如来以是方便、诱进众生,</p><p style="line-height:1.5em">　　合上随汝所欲,皆当与汝。</p><p style="line-height:1.5em">　　辰三追合劝转。譬中先劝,故云追合。</p><p style="line-height:1.5em">　　复作是言:“汝等当知此三乘法,皆是圣所称叹,自在无系,无所依求。乘是三乘,以无漏根、力、觉、道、禅定、解脱、三昧、等,而自娱乐,便得无量安隐快乐。</p><p style="line-height:1.5em">　　合上汝等所可玩好,希有难得也。三乘皆是诸佛方便引物仪式,故是圣所称叹。得无生智为自在。得尽智为无系。我生已尽,不受后有,名无所依。所作已办,梵行已立,名无所求。根力觉道等,通漏无漏。贤位三十七品,属有漏。学无学位三十七口属无漏。禅即四禅,定即无色四定。亦通有漏无漏,今指无漏。解脱,即八解脱。三昧,即三三昧。此为无漏。等,即等取观练熏修诸禅。无量安隐快乐,谓真空涅槃,永离灾患也。二合叹三车希有竟</p><p style="line-height:1.5em">　　卯三合适子所愿</p><p style="line-height:1.5em">　　舍利弗,若有众生,内有智性,从佛世尊闻法信受,殷勤精进,欲速出三界,自求涅槃,是名声闻乘,如彼诸子为求羊车、出于火宅。若有众生,从佛世尊闻法信受,殷勤精进,求自然慧,乐独善寂,深知诸法因缘,是名辟支佛乘,如彼诸子为求鹿车、出于火宅。若有众生,从佛世尊闻法信受,勤修精进,求一切智、佛智、自然智、无师智、如来知见、力无所畏,愍念、安乐无量众生,利益天人,度脱一切,是名大乘,菩萨求此乘故,名为摩诃萨,如彼诸子为求牛车、出于火宅。</p><p style="line-height:1.5em">　　内有智性者,宿习三乘乐欲,成三乘智性,故佛得施三乘教也。闻法信受,即闻慧。合上适其愿故也。殷勤,即思慧。合上心各勇锐也。精进,即修慧。合上推排。排恶去,故精。推理明,故进也。欲速出三界等,合上兢共驰走争出火宅也。如羊不顾后群,名声闻乘。求自然慧者,十二因缘,本自有之,非佛天人等所作。又,辟支多分是法行人。从他闻少,自推义多。故取譬于鹿,鹿不依人也。求一切智,谓欲遍知一切世出世法,不同二乘唯求出世。此智复名佛智。以非二乘所能得故。又名为自然智,以超然自觉悟故。又名为无师智。佛为天人大师,更无有为佛师者故。且约三藏佛果释此四智。菩萨望此修因,安忍运载。(安心忍苦,运载自他出生死)故取譬于牛车也。二合舍几用车譬竟</p><p style="line-height:1.5em">　　丑三合等赐大车譬。譬文有四。一免难,二索车,三等赐,四欢喜。今但合免难。义兼索车。但合等赐,义兼欢喜。文分为二。初双牒免难等赐二譬,二双合。寅今初</p><p style="line-height:1.5em">　　舍利弗,如彼长者、见诸子等安隐得出火宅,到无畏处,</p><p style="line-height:1.5em">　　此牒免难譬</p><p style="line-height:1.5em">　　自惟财富无量,等以大车而赐诸子</p><p style="line-height:1.5em">　　此牒等赐譬。</p><p style="line-height:1.5em">　　寅二双合</p><p style="line-height:1.5em">　　如来亦复如是,为一切众生之父,若见无量亿千众生,以佛教门、出三界苦、怖畏险道,得涅槃乐。</p><p style="line-height:1.5em">　　此先合免难也。以佛教门者,依教所诠真理而起三乘圣行,故得出苦。</p><p style="line-height:1.5em">　　如来尔时便作是念:“我有无量无边智慧、力无畏等诸佛法藏,(合上财富无量,诸藏充溢)是诸众生,皆是我子,等与大乘,不令有人独得灭度。”皆以如来灭度而灭度之。是诸众生脱三界者,悉与诸佛禅定、解脱、等娱乐之具,(合上心等)皆是一相、一种,圣所称叹,能生净妙第一之乐。</p><p style="line-height:1.5em">　　此次合等赐也。我有无量乃至诸佛法藏,合上财富无量,诸藏充溢。即有车之由也。是诸众一皆是我子乃至娱乐之具。合上心等。诸佛禅定解脱,并依中道实相,故与二乘禅定解脱不同也。皆是一相乃至第一之乐。合上正明车体。譬文广,今文略。但点三德,以收众义。一相是实相,即法身德。一种是种智,即般若德。能生净妙第一之乐,乐即无苦,是解脱德。三德不可思议,名为高广大车。三合等赐大车譬竟</p><p style="line-height:1.5em">　　丑四合无虚妄譬二。初牒譬,二正合。寅今初</p><p style="line-height:1.5em">　　‘舍利弗,如彼长者、初以三车诱引诸子,然后但与大车,宝物庄严,安隐第一,然彼长者无虚妄之咎。</p><p style="line-height:1.5em">　　寅二正合</p><p style="line-height:1.5em">　　如来亦复如是、无有虚妄,初说三乘、引导众生,然后但以大乘而度脱之。何以故。如来有无量智慧、力无所畏诸法之藏,能与一切众生大乘之法,但不尽能受。’\‘舍利弗,以是因缘,当知诸佛方便力故,于一佛乘、分别说三。’</p><p style="line-height:1.5em">　　能与一切众生大乘之法,犹所云,以我此物周给一国犹尚不匮也。不尽能受,故不得已,为一施三。三由众生,非佛本意。今说大乘,不乖本心,故不虚也。前舍利弗问云,愿为四众说其因缘。今故答云,以是因缘,分别说三。(于一佛乘、分别说三)二正譬说中,初长文竟</p><p style="line-height:1.5em">　　壬二重颂为二。初颂立譬,二颂法合。</p><p style="line-height:1.5em">　　癸初中二。初颂总譬,二颂别譬。子初又四。初颂长者,二颂家宅,三颂五百人,四颂火起。略不颂一门及三十子也。丑今初</p><p style="line-height:1.5em">　　佛欲重宣此义而说偈言。</p><p style="line-height:1.5em">　　譬如长者。</p><p style="line-height:1.5em">　　但颂位号,即兼名行叹德。如举佛号,便知万德。</p><p style="line-height:1.5em">　　丑二颂家宅</p><p style="line-height:1.5em">　　有一大宅,&nbsp;其宅久故,&nbsp;而复顿敝,&nbsp;堂舍高危,&nbsp;柱根摧朽,梁栋倾斜,&nbsp;基陛隤毁,墙壁圯坼,&nbsp;泥涂阤落,覆苫乱坠,椽梠差脱,&nbsp;周障屈曲,&nbsp;杂秽充遍。</p><p style="line-height:1.5em">　　因缘释者,有一大宅,且指同居大千三界。三界无始为久,非今所造为故。无常卑鄙,名顿弊。色界,为堂。欲界,为舍。不免堕落,为高危。命根支持,为柱。四相所迁,(生老病死)为摧朽。意识纲维(作主)为梁栋。诸苦所坏,为倾斜。过去行业,为基陛。业运迁灭,为隤毁。四大,为墙壁。互相损害,为圯坼。皮肤,为泥涂。壮色不停,为阤落。四威仪不正,为覆苫乱坠。五识不利,不相主境(于境不明)为椽梠差脱。意识处处驰逐,为周障。遍历六根取境,为屈曲。遍于六法起贪恚痴,为杂秽充遍。此总约三界色心为宅体也。观心释者,现前一念五阴身心,其性本自竖穷横遍,名一大宅。若能念念观察,知此五阴身心所有苦性,即法身德。所有惑染,即般若德。所有业行即解脱德。则转为名字长者,乃至究竟长者。自觉觉他,利益无尽。若不观察,则尽未来际,恒居火宅。烧已复烧,终不知此宅,体即大白牛车也。</p><p style="line-height:1.5em">　　丑三颂五百人</p><p style="line-height:1.5em">　　有五百人,&nbsp;止住其中。</p><p style="line-height:1.5em">　　譬五道也。既有五道,即有三乘根性,兼得三十子也。(谓菩萨、缘觉、声闻也)</p><p style="line-height:1.5em">　　丑四颂火起四。初颂地上事,譬欲界。二颂穴中事,譬色界。三颂穴外事,譬无色界。四总结众难非一。寅初中四。初明所烧之类,二明火起之由,三正明火起之势,四明被烧之相。卯初明所烧之类。譬十使众生也。</p><p style="line-height:1.5em">　　鸱枭雕鹫、&nbsp;乌鹊鸠鸽、蚖蛇蝮蝎,&nbsp;蜈蚣蚰蜒,守宫百足,鼬狸鼷鼠,&nbsp;诸恶虫辈,交横驰走。屎尿臭处,&nbsp;不净流溢,蜣蜋诸虫、&nbsp;而集其上。&nbsp;狐狼野干,&nbsp;咀嚼践蹋,哜啮死尸、骨肉狼藉。由是群狗、&nbsp;竞来搏撮,&nbsp;饥羸慞惶,处处求食。</p><p style="line-height:1.5em">　　斗诤摣掣,啀喍嗥吠,&nbsp;其舍恐怖,&nbsp;变状如是。</p><p style="line-height:1.5em">　　此先譬五钝使也。</p><p style="line-height:1.5em">　　鸱枭等八鸟,以譬慢使众生,自举轻他。如鸟陵高下视。陵他,名慢。自恃,名憍。故以憍释慢。次蚖蛇等二句,以譬嗔使。蚖者,黑蛇也。蚖蛇不触而吸,(吸,取也)譬非理嗔。蝮者,虺也。长三寸,大如指,鼻上有针。蝮蝎触之则</p><p style="line-height:1.5em">　　螫,譬执理嗔。赤头者名蜈蚣。不赤者,名蚰蜒。譬戏论嗔。次守宫等八句,总譬痴使。守宫,即蝘蜓也。守宫百足,兀然无知。譬独头无明。鼬似鼠而亦啖鼠。狸即猫类。鼷即甘口鼠。此四譬相应无明。诸恶虫辈,交横驰走。结上独头相应二种无明。遍缘三界,故交横。纷起速疾,故驰走。即是从痴根本,备起诸结也。屎尿二句,明痴心所著之境,皆是无常苦无我不净。蜣蜋二句,迷事无明,妄计以为常乐我净而生染著也。狐狼等八句,总譬贪使。狐狼,譬有力贪,以威势取。野干,譬无力贪,从他乞索。咀嚼,譬有用而取。践踏,譬不用而取。又少则咀嚼,多则践踏也。哜啮,譬贪噬无厌。死尸,譬粗弊五欲。骨肉狼藉,譬积聚五尘,不知止足。由是群狗,兢来捕撮。譬王贼等有大力者,举彼有力无力所积之物,皆能强取之也。饥,譬常不知足。羸,譬求不称意。慞惶,譬种种营觅。所谓多欲之人,虽富而贫也。互相是非,名为斗诤。意谓为非,如向前摣。复谓为是,如向后掣。发言论决是非之理,如啀喍嗥吠。此即合前由是群狗等四句,共有六句。皆譬疑使。其舍恐怖,变状如是。总结上五钝使也。</p><p style="line-height:1.5em">　　处处皆有,&nbsp;魑魅魍魉,&nbsp;夜叉恶鬼,&nbsp;食啖人肉,毒虫之属,诸恶禽兽,&nbsp;孚乳产生,&nbsp;各自藏护。夜叉竞来,争取食之,食之既饱,&nbsp;恶心转炽,斗诤之声,&nbsp;甚可怖畏。鸠槃荼鬼、蹲踞土埵,&nbsp;或时离地,&nbsp;一尺二尺,&nbsp;往返游行,&nbsp;纵逸嬉戏,</p><p style="line-height:1.5em">　　捉狗两足,&nbsp;扑令失声,&nbsp;以脚加颈,&nbsp;怖狗自乐。复有诸鬼,其身长大,&nbsp;裸形黑瘦,&nbsp;常住其中,发大恶声,叫呼求食。复有诸鬼,&nbsp;其咽如针。&nbsp;复有诸鬼,首如牛头,或食人肉,或复啖狗,&nbsp;头发蓬乱,&nbsp;残害凶险,&nbsp;饥渴所逼,&nbsp;叫唤驰走。</p><p style="line-height:1.5em">　　此次譬五利使也。处处皆有二句,总明五种利使遍于三界五阴四谛,造次(急遽)恒有也。山怪,曰魑。宅怪,曰魅。木石变怪,曰魍魉。夜叉等三偈,别譬邪见。人肉,譬出世善报。食啖人肉,譬拨无出世因果也。毒虫禽兽,孚乳产生,各自藏护,譬世间因果。因能有果,名藏。必得不失,名护。争取食之,譬拨无世间因果也。食之既饱,譬邪见成就。恶心转炽,譬邪见增广。斗诤之声,譬拨无因果邪论。甚可怖畏,譬闻此邪论,能使人堕落三涂也。鸠槃等两偈半,别譬戒取(见),鸠槃茶,可畏鬼也。虚坐,名蹲。实坐,名踞。地形高处,名土埵。譬外道依于戒取,修行十善,能生欲界六天高处也。或时离地一尺二尺者,譬依戒取修得四禅,生在色界,名离地一尺。或依戒取得四空定,生无色界,名离地二尺也。往返游行者,往,譬生上二界。返,譬还生欲界。纵逸嬉戏者,譬不入正道,终无实诣(到)也。捉狗两足,譬妄计苦行为净。扑令失声,譬妄计苦行,不得苦果。以脚加颈,譬以苦行希求乐果。怖狗自乐,譬以苦行暂伏烦恼。或时稍得禅味也。复有诸鬼,其人长大等六句,别譬身见。竖入三世计我,名长。横遍五阴计我,名大。计我自在,不修善法,即无惭愧,故名裸形。以恶庄严,故名黑。无功德资,故名瘦。妄计有我,永不能出三界。故云,常住其中。发言宣说种种我相,故云发大恶声。妄计有我,能得涅槃。故云叫呼求食也。次复有诸鬼,其咽如针。别譬见取(见)。咽细命危而保其寿。如非想(天)无常而妄计涅槃也。次复有诸鬼,首如牛头等二偈,别譬边见。依于身见,起断常二见。如牛头二角。断常二见,能断出世善根,如食人肉。能断世间善根,如或复啖狗。有时计断,有时计常。前后回转,如头髮蓬乱。计常,破害无常正理。计断,破害缘起正理。计常,堕常坑。计断。堕断坑。故云,残害凶险。无智慧食,无禅定饮。故云,饥渴所逼。宣唱断常邪论,故云叫唤。轮回生死不息,故云驰走也。</p><p style="line-height:1.5em">　　夜叉饿鬼,&nbsp;诸恶鸟兽,饥急四向,窥看窗牖,如是诸难,恐畏无量。</p><p style="line-height:1.5em">　　此总结欲界利钝烦恼众生之相也。并是有漏之心,常乏道味。故云,饥急。邪观空理,慕仰道味,故云,四向窥看。滞著心多,不会正理。如窗牖观空,不得无碍。初明所烧之类竟</p><p style="line-height:1.5em">　　卯二明火起之由。譬起五浊之由也。</p><p style="line-height:1.5em">　　是朽故宅,&nbsp;属于一人。其人近出,未久之间,&nbsp;于后宅舍,忽然火起。</p><p style="line-height:1.5em">　　三界是佛应化之处,从发心来,誓愿度脱。故云,属于一人。长者在宅,能令慎火。由出去后,诸子无知,故令火起。譬佛近于大通佛时,常教是等,令伏五浊。众生感尽,如来舍应。此等于后便起五浊也。他土赴缘(度生),非是永去,故言近出。又,已证无生,不生三界,故名为出。不久应来,故名为近。寿量品云,数现涅槃,即是出宅意也。三界为宅,五阴为舍。</p><p style="line-height:1.5em">　　卯三正明火起之势。譬正起五浊也</p><p style="line-height:1.5em">　　四面一时,&nbsp;其焰俱炽。&nbsp;栋梁椽柱、爆声震裂,摧折堕落,墙壁崩倒。</p><p style="line-height:1.5em">　　四面,譬身、受、心、法也。顿起五浊八苦,故云,一时其焰俱炽。命断为爆,风刀解体,为裂。气断骨离,为摧折堕落。四大解散,为墙壁崩倒。由浊倒故,(五浊颠倒)身命无常。</p><p style="line-height:1.5em">　　卯四明被烧之相。譬八苦五浊,逼恼利钝众生也。</p><p style="line-height:1.5em">　　诸鬼神等、&nbsp;扬声大叫。雕鹫诸鸟,鸠槃荼等,&nbsp;周慞惶怖,不能自出。</p><p style="line-height:1.5em">　　诸鬼神等,等取一切利钝诸使也。扬声大叫,恐怖无措也。雕鹫诸鸟,别举钝使中之胜者,鸠槃荼,别举利使中之胜者。然皆周慞惶怖,不能自出。故知苦,非三宝四谛四念处法,纵令天龙神圣,决定不免轮回。初颂地上事,譬欲界竟</p><p style="line-height:1.5em">　　寅二颂穴中事,譬色界三。初譬所烧之类,二明火起之由及火起之势,三明被烧之相。卯今初</p><p style="line-height:1.5em">　　恶兽毒虫,&nbsp;藏窜孔穴,&nbsp;毗舍阇鬼、&nbsp;亦住其中,</p><p style="line-height:1.5em">　　孔穴虽复不及门外敞豁,犹得免于猛炎。以譬四禅虽复不及界外安乐,犹得免于欲界粗恶也。恶兽毒虫,总举钝使众生。毗舍阇鬼,略举利使众生。并能得禅,生于色界也。毗舍阇,此云啖精气。</p><p style="line-height:1.5em">　　卯二明火起之由及起火之势</p><p style="line-height:1.5em">　　薄福德故,为火所逼。共相残害,饮血啖肉。</p><p style="line-height:1.5em">　　薄福德故一句,是火起之由。为火所逼等三句,是火起之势也。孔穴之中,虽无猛焰,犹有热恼。譬四禅中,虽无欲界恶法,亦有爱味(贪爱静境)细苦。展转厌下地欣上地。以上伏下,名共相残害。但著默然,如饮血。但著支林功德,如啖肉也。</p><p style="line-height:1.5em">　　卯三明被烧之相</p><p style="line-height:1.5em">　　野干之属,&nbsp;并已前死,&nbsp;诸大恶兽、竞来食啖,臭烟熢勃,四面充塞。</p><p style="line-height:1.5em">　　野干,譬欲界贪,故已前死。诸大恶兽,譬色界贪。能吞欲界贪也。欲界四倒八苦,犹如猛焰。色界四倒,譬以臭烟。亦能心受心法及以四大,故言四面充塞也。二颂穴中事譬色界竟。</p><p style="line-height:1.5em">　　寅三颂穴外事譬无色界二。初明所烧之类,二明被烧之相。卯今初</p><p style="line-height:1.5em">　　蜈蚣蚰蜒,&nbsp;毒蛇之类,为火所烧,争走出穴,&nbsp;鸠槃荼鬼、随取而食。</p><p style="line-height:1.5em">　　厌患色笼(牢),是苦粗障。欣向无色,为净妙离。故云,为火所烧,争走出穴。既取上定。随灭下缘。故云,鸠槃荼鬼,随取而食也。然通而言之,利钝二使,并堪得无色定。今别约钝使厌下,故攀上,利使证上,故灭下也。</p><p style="line-height:1.5em">　　卯二明被烧之相</p><p style="line-height:1.5em">　　又诸饿鬼,&nbsp;头上火燃,饥渴热恼,周慞闷走。</p><p style="line-height:1.5em">　　四空诸天,并乏无漏饮食,故如饿鬼。虽居三界之顶,不免无常(之火)所烧,故如头上火燃。无正道食,故饥。无助道浆,故渴。犹为微细八苦所逼,故热。犹有微细诸惑现行,故恼。犹在生死轮回数中,不知出要,故云周慞闷走也。三颂穴外事譬无色界竟。</p><p style="line-height:1.5em">　　寅四总结众难非一</p><p style="line-height:1.5em">　　其宅如是、&nbsp;甚可怖畏,&nbsp;毒害火灾,&nbsp;众难非一。</p><p style="line-height:1.5em">　　初颂总譬竟。</p><p style="line-height:1.5em">　　子二颂别譬三。初颂长者见火譬,二颂舍几用车譬,三颂等赐大车譬。略不颂无虚妄譬也。丑今初</p><p style="line-height:1.5em">　　是时宅主在门外立,&nbsp;闻有人言,&nbsp;汝诸子等,&nbsp;先因游戏、来入此宅,稚小无知,&nbsp;欢娱乐著。&nbsp;长者闻已,惊入火宅,</p><p style="line-height:1.5em">　　初三句,颂能见。次五句,颂所见。后二句,颂惊怖也。门外者,法身地也。立者,常怀大悲,欲救众生,不处第一义空座也。上文云见,今颂云闻。以闻代见,显见闻不二也。先因游戏来入此宅者,有二义。一者初发心时,即名为出。(约理说)未登不退,仍起见思。(约事说)故云游戏来入此宅。二者理性本净,非三界法。因无明故,而起戏论,妄有生死,故云游戏来入此宅。稚小者,大善未著也。无知者,痴惑所缠也。惊入(火宅)者,大悲起应也。</p><p style="line-height:1.5em">　　丑二颂舍几用车譬二。初颂舍几,二颂用车。寅初颂舍几</p><p style="line-height:1.5em">　　方宜救济,令无烧害。&nbsp;告喻诸子,&nbsp;说众患难,恶鬼毒虫,灾火蔓延,&nbsp;众苦次第、相续不绝。&nbsp;毒蛇蚖蝮,及诸夜叉、</p><p style="line-height:1.5em">　　鸠槃荼鬼,&nbsp;野干狐狗,&nbsp;雕鹫鸱枭,百足之属,饥渴恼急,甚可怖畏,&nbsp;此苦难处,&nbsp;况复大火。诸子无知,虽闻父诲,犹故乐著,&nbsp;嬉戏不已。</p><p style="line-height:1.5em">　　前四偈半,颂诫门拟宜(拟施大化)。后一偈,颂不得也。</p><p style="line-height:1.5em">　　方宜者,拟以大教逗其宜也。告喻者,即是诫门说众患难也。恶鬼毒是句,总立所烧(对象)。即利钝十使众生。灾火蔓延三句,总明烧势及以烧相。毒蛇等二偈,广明所烧。此苦难处二句,即是况结。三界因果,已不堪处,况又起五浊耶!诸子无知,即是无大乘机,不肯信受。子既深著见思。嬉戏不已。父诲所不能化,即含有息化之意。</p><p style="line-height:1.5em">　　寅二颂用车三。初颂拟宜三车,二颂叹三车希有,三颂适子所愿。</p><p style="line-height:1.5em">　　卯今初</p><p style="line-height:1.5em">　　是时长者,而作是念,&nbsp;诸子如此,&nbsp;益我愁恼。今此舍宅,无一可乐,而诸子等、耽湎嬉戏,不受我教,将为火害。即便思惟,&nbsp;设诸方便。</p><p style="line-height:1.5em">　　初一偈,明拟宜意。(拟施小化)次一偈,明用小之由。由著见思,故唯施小。次二句,明用小之意。若不用小,则大小并亡。故云将为火害。后二句,正思用小。</p><p style="line-height:1.5em">　　卯二颂叹三车希有</p><p style="line-height:1.5em">　　告诸子等,&nbsp;我有种种,珍玩之具,&nbsp;妙宝好车,羊车鹿车、大牛之车,&nbsp;今在门外。汝等出来,吾为汝等造作此车,随意所乐,&nbsp;可以游戏。</p><p style="line-height:1.5em">　　初四句,颂劝转。次三句,颂示转。汝等出来句,重颂劝转。后一偈,颂证转也。吾能造车,即是引己所证而明不谬。</p><p style="line-height:1.5em">　　卯三颂适子所愿</p><p style="line-height:1.5em">　　诸子闻说,&nbsp;如此诸车,即时奔竞、&nbsp;驰走而出,到于空地,离诸苦难。</p><p style="line-height:1.5em">　　闻说,颂闻慧。奔兢,颂思修(二慧)。驰走而出,颂见谛(证见道位)到于空地,颂无学(道位)也。二颂舍几用车譬竟</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 