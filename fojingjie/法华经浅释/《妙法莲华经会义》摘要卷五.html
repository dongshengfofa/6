<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,《妙法莲华经会义》摘要卷五' />
<link href='../css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>《妙法莲华经会义》摘要卷五</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　《妙法莲华经会义》摘要卷五</p><p style="line-height:1.5em">　　安乐行品第十四</p><p style="line-height:1.5em">　　释此为三。一依事释,二附文释,三法门释。各有略广。略明依事释者,身无危险,故安。心无忧恼,故乐。身安心乐,故能进于宏经口业之行也。略明附文释者,先附上品文,著如来衣,则法身安。入如来室,故解脱心乐。坐如来座,故般若导行,进。又附此品文,住忍辱地,故身安。而不卒暴,故心乐。观诸法实相,故行进也。略明法门释者,安名不动。乐名无受。行名无行。不动者,六道生死,二乘涅槃所不能动。既不缘二边,(生死、涅槃。)则法身无动摇。安住不动,如须弥山,名为常住不动法门。上文云,身体及手足,寂然安不动。其心常澹泊,未曾有散乱。即此义也。无受者,不受凡夫之五受,乃至圆教中五受生见,亦皆不受。(先约外道四句及以绝言,名为五受。次约藏通别各各四门及一绝言,亦各五受。后约圆教四门及一绝言。若未证实而生著见,亦名五受。体教入理,理无所受,方名不受。)有受则有苦,无受则无苦。无苦无乐,乃名大乐。无行者,若有所受,即有所行。无受则无所行。不行凡夫行,不行贤圣行,故言无行,而行中道,是故名行也。</p><p style="line-height:1.5em">　　次更广事释,夫安乐者,即大涅槃,从果立名也。行者,即涅槃道,从因得名也。若常见外道行于苦行,则因果俱苦。若断见外道,恣情取乐,则因乐果苦。若析法二乘,无常拙度,加功苦至,方入涅槃,(小乘涅槃)则因苦果乐。今是如实巧度,故因果俱乐。大(般涅槃)经云,定苦行者,谓诸凡夫。苦乐行者,声闻缘觉。定乐行者,谓诸菩萨。今于菩萨中,应更分别:三藏菩萨,有教无人。通教三乘,(声闻缘觉菩萨)因果俱偏。(不破无明故)别教菩萨,因偏果圆。(次第观,仅破十二品无明)圆教菩萨,因果俱圆。(一心三观,能破四十二品无明故)今以俱乐俱圆之妙果妙因,称为安乐行。</p><p style="line-height:1.5em">　　次更广附文释,安乐行是涅槃道。涅槃有三义,谓三德秘藏。行有三义,谓止行,观行,慈悲行。止行者,三业(身口意)柔和,违从(逆顺二境)俱寂。即是体法身行。上文所谓如来衣也。观行者,一实相慧,无分别光,(光即是智)即是体般若行。上文所谓如来座也。慈悲行者,四宏誓愿,广度一切,即是体解脱行。上文所谓如来室也。总此三行,(止行观行慈悲行)为涅槃道。总于三德,为行之境。境称安乐,道称为行。大(智度)论云,菩萨从初发心,常观涅槃行道,因时用此三法,(止行观行慈悲行)导三业为行。三业净故,即是净于六根。六根若净,发相似解而得入真。(分真)果时名为佛眼佛耳等。因名止行,果名断德。因名观行,果名智德。因名慈悲行,果名恩德。又:因名三业,果名三密。(身密口密意密)因时慈悲导三业利他,果时名三轮(身轮口轮意轮)不思议化。如此观时,无复分别。一切法中,悉有安乐性。一切众生,即大涅槃,不可复灭。行于非道,通达佛道,故名安乐行也。</p><p style="line-height:1.5em">　　问,此安乐行,有何次第?答,法华圆行,一行无量行。不可思议,何定前后。(怎么定前后次序)今一往随文说者,法师品略示宏经,则以益他为本。故先明入室。此品辨恶世宏经,安诸逼恼,故先明著衣。(克实而论)前后互现耳。若约行者说,诸法从本来,常自寂灭相。乖(违)寂起相,则应先以般若荡累,(荡除尘念)是坐如来座。诸法不生而般若生,同体慈悲,愍众故行道。次入如来室。既以慈悲化世,必涉违从,(逆顺之境)决须安忍。次著如来衣。然说虽次第,行非次第。行时入空,即具一切法,况慈忍耶!四安乐行者,一是止观慈悲导身业,二是止观慈悲导口业,三是止观慈悲导意业,四是止观慈悲导誓愿也。身业有止故,离身粗业。有观故,不得身(不著身见),不得身业,不得(我)能离。无所得故,不堕凡夫地。有慈悲故,勤修身业,广利一切,不堕二乘地。有止行故,著如来衣。有观行故,坐如来座。有慈悲故,入如来室。止行离过,即成断德。观行无著,即成智德。慈悲利他,即成恩德。恩德资成智德。智德能通达断德。是名身业安乐行。馀口意誓愿亦如是。此品来意者,(佛何以说此安乐行品)若诸大菩萨受命宏经,深识权实,广知渐顿。又达机缘(知对机说法),神力自在。非复浊世恼乱所能障阻,不俟(待)更示方法。(宏经方轨)若初依始心,欲修圆行,入浊世宏经,为(五)浊所恼。自行(既)不立,亦无化(他)功。为是人故,须示安乐行也。</p><p style="line-height:1.5em">　　丁此迹门流通第五品经。文分为二。初问,二答。戊初中二。初叹前品深行菩萨能如法宏经,二问始行菩萨云何恶世宏经。己今初</p><p style="line-height:1.5em">　　尔时文殊师利法王子菩萨摩诃萨、白佛言:‘世尊,是诸菩萨,甚为稀有,敬顺佛故,发大誓愿,于后恶世、护持读说是法华经。</p><p style="line-height:1.5em">　　己二始行菩萨云何恶世宏经</p><p style="line-height:1.5em">　　世尊,菩萨摩诃萨、于后恶世、云何能说是经。</p><p style="line-height:1.5em">　　戊二答为三。初总标章,二解释修行方法,三总明行成之相。己今初</p><p style="line-height:1.5em">　　佛告文殊师利:‘若菩萨摩诃萨,于后恶世、欲说是经,当安住四法。</p><p style="line-height:1.5em">　　己二解释修行方法四。初身安乐行,二口安乐行,三意安乐行,四誓愿安乐行。庚初中二。初长文,二偈颂。辛长文中二。初标,二释。壬今初</p><p style="line-height:1.5em">　　一者、安住菩萨行处及亲近处,能为众生演说是经。</p><p style="line-height:1.5em">　　诣(到)理略说,名行处。即约正行。附事广说,名亲近处。即约助行。然说有广略,理无浅深也。具如下释。</p><p style="line-height:1.5em">　　壬二释二。初释行处,二释亲近处。癸今初</p><p style="line-height:1.5em">　　文殊师利,云何名菩萨摩诃萨行处,若菩萨摩诃萨住忍辱地,柔和善顺、而不卒暴,心亦不惊,又复于法无所行,而观诸法如实相,亦不行、不分别,是名菩萨摩诃萨行处。</p><p style="line-height:1.5em">　　释此为三。初约一法,谓一实谛。次约二法,谓生法二忍。三约三法,谓不思议三谛也。初一实谛者,为一切所归,为一切作本,而遍无分别。为一切所归,故云住忍辱地。诸法归之,故名为地。众行休息,故名忍辱。此即行不行之行,如来衣也。(理虽无行,依理而行。行得理息,即名不行。行即不行,故云行于不行之行。)为一切作本,故云柔和善顺等。众行得理而成,譬如万物得地而生。若得理本,在刚能柔。在逆能顺,在暴能治,在惊能安。无量功德,从中道一实地生。地无所生而生功德,此即不行行之行,如来室也。(依理不行,而行于行。)遍无分别,故云又复于法等。谓了知行与不行,性相无二。见诸法实,名不分别。亦无不分别相可得,名为亦不行不分别。即是非行非不行之行,如来座也。(于法无所行,故云非行。亦不行不分别,故云非不行。)无三行而三行,故名为行。同一实谛,故名为处。初约一法释行处竟。</p><p style="line-height:1.5em">　　次生法二忍者,即生法二空也。此与二乘不同。二乘生空,但破界内我执。二乘法空,但破界内邪因缘、无因缘法执。今明圆教二空。约十界假名即中道故,无复十界假名可得,故名生空。约十界实法即中道故,无复十界实法可得,故名法空。若更开者,即为四忍。谓伏忍,顺忍,无生忍,寂灭忍。或为五忍,则更加信忍。今且约四忍消文,而与别永异。别教伏顺二忍,是生忍位,则浅(不破无明故)。无生寂灭二忍,是法忍位。则深。(能破一至十二品无明)圆教不尔。二忍四忍,悉通初后。何者?二空之理,即是中道。初修四忍,入于中道,见二空理。乃至后心,亦只穷(究尽)二空理。故大经云,发心毕竟二不别。若约无浅深判四忍者,从初发心,圆伏五住,至金刚顶,皆名伏忍。初后皆不违实相故。皆名顺忍。初后悉不起二边心故。皆名为无生忍。初后悉休息众行故。皆名为寂灭忍。(凡夫在迷,理即二空四忍。闻经生解,名字二空四忍。圆伏五住,观行二空四忍。六根清净,相似二空四忍。四十一位,分证二空四忍。妙觉极果,究竟二空四忍也。)经云,住忍辱地,即住二空四忍地也。柔和,即伏忍。善顺等即顺忍。闻生死苦,不匆卒畏惧。闻涅槃乐,不匆卒求证。闻佛常与无常,二乘作佛与不作佛,生死涅槃异与不异。佛道长短难易。非长非短,非难非易等,皆不惊怖。故名顺忍。又复于法无所行,而观诸法如实相,即无生忍。亦不行不分别,即寂灭忍。前二名生忍,后二名法忍。从始至终,以二空理忍诸法,是著如来衣。安住二空理,是坐如来座。愍诸众生,是入如来室。二空四忍名为行,理即是处。故云是菩萨行处也。次约二法释行处竟。</p><p style="line-height:1.5em">　　三约不思议三谛者,住忍辱地,总论三谛。如有地可据,方能忍辱也。柔和善顺者,善顺真谛,能忍界内界外虚妄见爱寒热等也。而不卒暴,心亦不惊者,安于俗谛。忍众根缘,称适机宜,故不卒暴。体忍违从,故心不惊也。于法无所行等者,即安中谛。能忍二边,故云无所行。正住中道,故云观如实相。亦不得中实,故云亦不行不分别。此则据三谛之地,名为处。忍五住之辱,名为行。行亦为三:谓止行。即行而不行,著如来衣。观行。即非行非不行,坐如来座。慈悲行。即不行而行,入如来室。是谓约三法释菩萨行处,明宏经方轨也。</p><p style="line-height:1.5em">　　癸二释亲近处三。初约远论近,二约近论近,三约非远非近论近。子初约远论近,文为十。初远豪势,乃至十远畜养。于中九是生死,第五二乘一种是涅槃。二俱远离,乃名亲近中道。丑远豪势</p><p style="line-height:1.5em">　　云何名菩萨摩诃萨亲近处。菩萨摩诃萨不亲近国王、王子、大臣、官长,</p><p style="line-height:1.5em">　　恐始学(菩萨)行人,恃附势力,(行事)失正道故。(若亲近豪势,)初似小益,久则大损。</p><p style="line-height:1.5em">　　丑二远邪人、邪法</p><p style="line-height:1.5em">　　不亲近诸外道梵志、尼犍子等,及造世俗文笔、赞咏外书,及路伽耶陀、逆路伽耶陀者,</p><p style="line-height:1.5em">　　梵志,亦云净裔。在家事梵者也。尼犍,此翻离系。出家外道之通名也。路伽耶陀,亦云韦陀。西域外道典籍,依于爱见而为答释者也。逆者,徵问之谓。即是依于爱见而为问难者也。正观未成,切须防(彼)断(绝交往)。恐其染习,迷于正理。</p><p style="line-height:1.5em">　　丑三远凶险戏</p><p style="line-height:1.5em">　　亦不亲近诸有凶戏、相叉相扑、及那罗等种种变现之戏,</p><p style="line-height:1.5em">　　那罗,此云力。即角力戏也。不亲近者,恐散逸(疏散放逸)故。</p><p style="line-height:1.5em">　　丑四远旃陀罗</p><p style="line-height:1.5em">　　又不亲近旃陀罗、及畜猪羊鸡狗、畋猎渔捕、诸恶律仪。如是人等、或时来者,则为说法,无所希望。</p><p style="line-height:1.5em">　　近旃陀罗,令人无慈。(是杀生恶人故)</p><p style="line-height:1.5em">　　丑五远二乘众</p><p style="line-height:1.5em">　　又不亲近求声闻比丘、比丘尼、优婆塞、优婆夷,亦不问讯。若于房中,若经行处,若在讲堂中,不共住止。或时来者,随宜说法,无所希求。</p><p style="line-height:1.5em">　　近二乘人,令人远菩提故。西土大小两乘,各居不杂。故云或来。(彼)既未受大,勿妨(其)小志,故云随宜说法。</p><p style="line-height:1.5em">　　丑六远欲想</p><p style="line-height:1.5em">　　文殊师利,又菩萨摩诃萨不应于女人身、取能生欲想相,而为说法,亦不乐见。若入他家,不与小女、处女、寡女等共语。</p><p style="line-height:1.5em">　　(淫)欲想最能杀害菩提心故。</p><p style="line-height:1.5em">　　丑七远不男</p><p style="line-height:1.5em">　　亦复不近五种不男之人、以为亲厚,</p><p style="line-height:1.5em">　　不男最能坏乱菩提志故。五不男者,一生不男。谓胎中或初生时,便缺男根。二犍不男。谓截去或烂坏等。三妒不男。谓因他淫欲,乍有根起,而无根用。四变不男。谓见男变女,见女变男。(具二性,交变其根)五半不男。谓半月有(根)用,半月不能。此皆宿造恶业,今感恶报。不任载道。(非载道器)非佛法器。故名重难。不得出家。亦不应与(之)亲厚。</p><p style="line-height:1.5em">　　丑八远危害</p><p style="line-height:1.5em">　　不独入他家,若有因缘、须独入时,但一心念佛。</p><p style="line-height:1.5em">　　独入他家,恐招危害。一心念佛。障难悉除。</p><p style="line-height:1.5em">　　丑九远讥嫌</p><p style="line-height:1.5em">　　若为女人说法,不露齿笑,不现胸臆,乃至为法、犹不亲厚,况复余事。</p><p style="line-height:1.5em">　　律中若为女人说法,须有男子知好恶者在旁。若无有知男子,不得过五六语。皆是远嫌避疑,勿令增他不善心也。</p><p style="line-height:1.5em">　　丑十远畜养</p><p style="line-height:1.5em">　　不乐畜年少弟子、沙弥、小儿,亦不乐与同师。</p><p style="line-height:1.5em">　　少年之人,习性未定。自畜则妨修正业,同师则娆乱请益故也。初约远论近竟</p><p style="line-height:1.5em">　　子二约近论近。是附定门以助止观,成就慈悲。上直明不暴不惊,今广出修定之心,修定之处,修定要门。以定力故,在暴而治,在惊而安。</p><p style="line-height:1.5em">　　常好坐禅,在于闲处、修摄其心。文殊师利,是名初亲近处。</p><p style="line-height:1.5em">　　常好坐禅,是修定之心。好于中道实相禅法,即五法中欲。兼摄得精进、念、巧慧、一心也。在于闲处,是修定之处。即五缘中处也。修摄其心,是修定要门。谓呵五欲,弃五盖,调五事也。呵五欲者,谓色声香味触,皆是劫功德贼。深知其过,休息贪染。弃五盖者,谓贪欲、嗔恚、睡眠、掉悔、疑惑,盖覆定慧。故须急弃。调五事者,谓调食,不饥不饱。调眠,不节不恣。调身,不宽不急。调息,不涩不滑。调心,不沉不浮。此二十法,一一皆有事相理观,具如摩诃止观,须者寻之。行五法者,欲得初禅,亦须五法。乃至诸禅,(指四禅八定世间禅定)亦复如是。今约圆观,则是欲从二边正入中道。不杂二边为精,任运流入为进。系缘法界,一念法界为念。修中观方便名巧慧。息于二边,心水澄清,能知世间生灭法相,是为不二其心,清净常一,能见般若也。以此戒定二门为前方便,是故结云,初亲近处。</p><p style="line-height:1.5em">　　子三约非远非近论近。是附慧门以助止观,成就慈悲。文分为三。初总标境智,二别释,三结成。丑今初</p><p style="line-height:1.5em">　　‘复次、菩萨摩诃萨观一切法空,</p><p style="line-height:1.5em">　　观者,中道观智也。一切法者,十法界境也。空者,不思议第一义谛也。若单论智,智无所观,故举一切以显皆空。此空即是诸法实相。唯佛与佛,乃能究尽。今菩萨初心,便以中道止观而观察之。所谓从始至终,皆以佛知佛见而为修行。故能开示悟入,中间永无诸委曲相也。</p><p style="line-height:1.5em">　　丑二别释</p><p style="line-height:1.5em">　　,如实相,不颠倒,不动,不退,不转,如虚空,无所有性。一切语言道断,不生、不出、不起,无名、无相,实无所有,无量、无边,无碍、无障,</p><p style="line-height:1.5em">　　如实相句,别释所观十法界境。不颠倒以下,别释能观中道智也。二边三谛无一异故,名之为如。非七方便,故名为实。以实为相,故言实相也。(二边对中,中必三谛。三而不三,名无一异。三谛如实,对七方便辨异,故云实耳。实即无相,遍相一切。)不颠倒者,无凡夫常乐我净四倒,无二乘无常、苦、无我、不净四倒,亦无出假常乐我净四倒。即是非荣非枯双照荣枯,正中道观也。不动者,不为二死(分段、变易)所动也。不退者,心心寂灭,自然流入萨婆若海也。不转者,不如凡夫轮转生死,不如二乘转凡为圣也。如虚空者但有名字,字不可得。中道观智亦但有(名)字,求不可得也。无所有性者,无自性,无他性,无共性,无无因性也。一切语言道断者,离四句,绝百非,故不可思议也。不生者,惑智理皆不生。谓所破能破,称理故,俱不生。则行位因果等皆不生也。不出者,如来所治,全体即是,故无可出,毕竟不复发也。不起者,以入理故,一切方便理教皆寂灭也。无名者,一切名所不能诠。即不颠倒乃至不起,亦不足以名之也。无相者,一切相所不能状,即不颠倒乃至不起,亦不足以形容之也。无名,即是性空,无相,即是相空。实无所有者,重叹观体非二边之有也。无量者,非(五)阴(六)入(十八)界等诸数法也。无边者,非偏小等诸有分限法也。无碍者,遍入一切诸法也。无障者,无有一法能遮止也。虽复多句,只是能观之智,无相无作,与所观之境称实相应耳。</p><p style="line-height:1.5em">　　丑三结成</p><p style="line-height:1.5em">　　但以因缘有,从颠倒生,故说。常乐观如是法相,是名菩萨摩诃萨第二亲近处。</p><p style="line-height:1.5em">　　但以因缘有者,结也。上直明中道观慧。今明双照二边。理性毕竟清净。如上所说,非解非惑。而从惑因缘生生死,从解因缘生涅槃。生死涅槃,如六龙舞。从颠倒故有生死,由生死故有涅槃。故皆从颠倒生。由有生死涅槃,故有十界一切诸法可说。而十界一切诸法,毕竟皆空,皆如实相也。又,因缘有,有于涅槃。从颠倒生,生于生死。由有涅槃生死,故有可说。而中道实相之体,证涅槃而非涅槃,在生死而非生死,终不可说。故菩萨常乐观之。观涅槃是真谛,生死是俗谛。涅槃生死所依之体,即非涅槃生死,是中谛也。又,但以因缘有从颠倒生者,结不思议三谛境也。故说者,不思议教也。常乐观者,不思议三观也。又,经文有十九句。初一句是总。后十八句,对大品(般若)十八空。如实相,即第一义空。不颠倒,即内空。内无六入我,我所执,故不颠倒。不动,即外空。外不为六尘所流动也。不退,即内外空。十二入皆空,故言不退。不转,即空空。空破诸法,诸法是所破,空是能破。无复诸法,唯有空在。此空亦空,故言空空。空既空故,无复能转,故言不转也。如虚空者,即是大空。执方计破,故言如虚空也。无所有性,即毕竟空。诸法无遗馀,故名毕竟空。以毕竟空故,无所有性也。一切言语道断,即一切空。一切空不可说,故言语道断也。不生,即有为空。有为是因缘和合。既不合,故不生也。不出,即无为空。无为名出离。出离法空,故名不出也。不起,即无始空。求原初不可得,故无起也。无名,即性空。无相,即相空。并可解。实无所有,即不可得空。无量,即有法空。有法则有量。有量既空,故言无量也。无边,即无法空。无法则是边表,今空故无边也。无碍,即是有法无法空。二俱不可得,故言无碍也。无障,即散空。妨障不可得,故言无障也。十八空皆是中道正慧,皆名为空。随十八种境,故言十八(空)耳。大经云,如来常修十八空义,故用十八空释十八句也。今更私作全约境释。谓菩萨观一切法无不皆空。一切法皆如实相。一切法皆不颠倒。一切法皆不动,皆不退,皆不转。一切法皆如虚空,无所有性。一切语言道断,不生,不出,不起。一切法皆无名,一切法皆无相,一切法皆实无所有。一切法皆无量。一切法皆无边。一切法皆无碍无障。此显百界千如诸法,一一无非实相。即权而实,即俗而真也。但以因缘有,从颠倒生故说。此显实相无相之体,随染净缘,具造十界百界千如一切诸法。即实而权,即真而俗也。权实不二,乃是圆融不思议之二谛。其体相即。即名为一实谛。言空则一切皆空。言有则一切皆有。言中则一切皆中。复名为圆融三谛。非一二三,而一二三。虽一二三,而真理不当名一二三,复名为圆妙无谛。常乐观如是法相,即是正观不思议境。是故结云,第二亲近处也。问,前云行处是正行,亲近处是助行。今第二亲近处,云何即名正观?答,前不云乎,(前面不是说么)诣理略说,名行处,略说名正。附事广说,名亲近处,广说名助。(但)说有广略,理无浅深。圆家正助,(说正说助)正助并圆。直是(简直是说)非正非助,圆道妙理。约广文能阐理观,名为助耳。初身安乐行中,初长文竟</p><p style="line-height:1.5em">　　辛二偈颂三。初颂标,二颂释,三明行成。壬今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　若有菩萨,于后恶世,&nbsp;无怖畏心,欲说是经,应入行处、及亲近处。</p><p style="line-height:1.5em">　　壬二颂释二。初颂约远论近,二颂非远非近。长文分释行处,亲近处。颂中取意合颂,不复次第。正显文有广略,理非浅深也。癸今初</p><p style="line-height:1.5em">　　常离国王、及国王子、大臣官长,(一)凶险戏者,(三)及旃陀罗、(四)&nbsp;外道梵志。(二)&nbsp;亦不亲近,增上慢人,&nbsp;贪著小乘、三藏学者,破戒比丘,名字罗汉。及比丘尼,&nbsp;好戏笑者,深著五欲,求现灭度,诸优婆夷,皆勿亲近。</p><p style="line-height:1.5em">　　若是人等、&nbsp;以好心来,&nbsp;到菩萨所、&nbsp;为闻佛道、菩萨则以,无所畏心,&nbsp;不怀希望、而为说法。(五兼第十)</p><p style="line-height:1.5em">　　寡女处女、&nbsp;及诸不男,&nbsp;皆勿亲近、&nbsp;以为亲厚。(六七)</p><p style="line-height:1.5em">　　亦莫亲近,&nbsp;屠儿魁脍,&nbsp;畋猎渔捕,为利杀害,</p><p style="line-height:1.5em">　　贩肉自活,&nbsp;炫卖女色,&nbsp;如是之人,&nbsp;皆勿亲近。(又四)</p><p style="line-height:1.5em">　　凶险相扑,&nbsp;种种嬉戏,&nbsp;诸淫女等,尽勿亲近(又三,又六)</p><p style="line-height:1.5em">　　莫独屏处、&nbsp;为女说法,&nbsp;若说法时,&nbsp;无得戏笑。(九)</p><p style="line-height:1.5em">　　入里乞食,&nbsp;将一比丘,若无比丘,&nbsp;一心念佛。(八)</p><p style="line-height:1.5em">　　是则名为,行处近处,以此二处,&nbsp;能安乐说。</p><p style="line-height:1.5em">　　增上慢人,谓坐禅得小轻安,妄谓有所证得者也。贪著小乘三藏学者,谓专图名相口耳学问,不肯观心修证者也,名字罗汉,谓假名阿练若也。深著五欲,谓于色声香味触五尘之中随有偏嗜者也。求现灭度,谓但求小乘果证,无大慈悲者也。著五欲,是生死边。求灭度,是涅槃边。二皆勿近,应近中道明矣。此皆长文近处所列,而今结云,行处近处。故知正助但约广略,决无浅深。</p><p style="line-height:1.5em">　　癸二颂非远非近</p><p style="line-height:1.5em">　　又复不行,上中下法,有为无为,&nbsp;实不实法,亦不分别,&nbsp;是男是女,&nbsp;不得诸法,&nbsp;不知不见,&nbsp;是则名为,&nbsp;菩萨行处。</p><p style="line-height:1.5em">　　别教名上法,通教名中法,藏教名下法。咸开(显)入圆,无复藏通别法可得,故不行也。六凡法界惑业苦等,名有为有漏法。四圣法界功德智慧,名有为无漏法。十界真如平等之性,名无为法。有为色心,暂有体用,名为实法。(二十四)不相应行,依于色心分位假立,名不实法。又或有为名不实法,性生灭故。无为名实法,性不改故。或有漏名不实法,以违性故。无漏名实法,以称性故。或一切实,二俱称谛故。(有为是俗谛,无为是真谛。)(或)一切不实,情有理无,理有情无故。(有漏,情之所有,理之所无。以理无故,名为不实。无漏,理之所有,情之所无。以情无故,名为不实。)今皆不行者,由观诸法如实相,则有为亦实相,非复有为。无为亦实相,非复无为。实亦实相,非复是实。不实亦实相,非复不实。故不行也。此颂于法无所行而观诸法如实相也。亦不分别是男是女者,男即是慧,女即是定。定慧之法,性本绝言,故不可分别也。不得诸法者,常自寂灭相故。不知不见者,远离能取所取戏论相故。此颂亦不行不分别也。</p><p style="line-height:1.5em">　　一切诸法,&nbsp;空无所有,无有常住,亦无起灭,&nbsp;是名智者,所亲近处。</p><p style="line-height:1.5em">　　此略颂观一切法空等文也。无有常住,遮于真谛。亦无起灭,遮于俗谛。真俗双遮,正显中道。言略意周矣。</p><p style="line-height:1.5em">　　颠倒分别,&nbsp;诸法有无,&nbsp;是实非实,&nbsp;是生非生。在于闲处、修摄其心,&nbsp;安住不动,如须弥山。观一切法、&nbsp;皆无所有、犹如虚空,&nbsp;无有坚固、&nbsp;不生不出,&nbsp;不动不退常住一相,是名近处。</p><p style="line-height:1.5em">　　此颂从颠倒生,故说以为所观之境,兼颂约近论近以为方便。然后重颂正观一切法空等也。上文附戒附定,合为初亲近处。慧名第二亲近处。今以定慧合颂,而颂戒门。则双结行(处)近(处)。正显三学互融,事理不二也。问,上云(一切法)无有常住,今云常住一相。何也?答,若对起灭而言常住,则是情计,是故须破。情计破已,理本常住。又,对起灭而言常住,则有二相。(一起灭,一常住)今一切法皆无所有,则无起无灭,当体常住,故名一相。一相即实相,实相即诸法而非诸法。诸法即非法,故名实相也。二颂释竟</p><p style="line-height:1.5em">　　壬三明行成三。初标行成,二释行成而得安乐,三颂总结。</p><p style="line-height:1.5em">　　癸今初</p><p style="line-height:1.5em">　　若有比丘,&nbsp;于我灭后,&nbsp;入是行处、&nbsp;及亲近处,&nbsp;说斯经时,无有怯弱。</p><p style="line-height:1.5em">　　事成(指入行处、亲近处无过),则外议无失。理成(指理观成)则内心无滞。故(说经)无怯弱也。</p><p style="line-height:1.5em">　　癸二释行成而得安乐</p><p style="line-height:1.5em">　　菩萨有时、&nbsp;入于静室,以正忆念、随义观法。&nbsp;从禅定起。为诸国王、&nbsp;王子臣民、&nbsp;婆罗门等,&nbsp;开化演畅,&nbsp;说斯经典,</p><p style="line-height:1.5em">　　其心安隐,&nbsp;无有怯弱。</p><p style="line-height:1.5em">　　此释安乐之因。因修禅定,止于过恶,得人无我,(破人我执)外则不损。因修智慧,离诸取著,得法无我,(破法我执)内无颠倒。是以心不怯弱。不怯弱,名安乐也。</p><p style="line-height:1.5em">　　癸三颂总结</p><p style="line-height:1.5em">　　文殊师利,&nbsp;是名菩萨,安住初法,能于后世、&nbsp;说法华经。</p><p style="line-height:1.5em">　　初身安乐行竟</p><p style="line-height:1.5em">　　庚二口安乐行二。初长文,二偈颂。辛初中二。初标,二释。壬今初</p><p style="line-height:1.5em">　　又、文殊师利,如来灭后,于末法中、欲说是经,应住安乐行。</p><p style="line-height:1.5em">　　壬二释为二。初止行,二观行。止行防非,是如来衣。观行说法,是如来座。又,止行拔苦,观行与乐,是如来室也。</p><p style="line-height:1.5em">　　癸初止行又四。初不说过,二不轻慢,三不叹毁,四不怨嫌。子今初</p><p style="line-height:1.5em">　　若口宣说、若读经时,不乐说人、及经典过。</p><p style="line-height:1.5em">　　人虽有过,于我何与(有何相干)只应内省,何暇非他。若喜谈人过者,如扬粪秽,自薰薰他。损恼实重,非安乐行也。一切经典,皆是如来方便随宜所说。如食石蜜(冰糖),中边皆甜。安得有过。说经典过,皆由不解权实妙理,故亦非安乐行也。</p><p style="line-height:1.5em">　　子二不轻慢</p><p style="line-height:1.5em">　　亦不轻慢诸余法师,</p><p style="line-height:1.5em">　　不倚圆而蔑偏,(不恃自说圆顿法而轻他说偏渐法)不重实而轻权。(不只重实法,而轻视权法)佛尚以异方便助显第一义谛,岂可自恃,不护物机。</p><p style="line-height:1.5em">　　子三不叹毁</p><p style="line-height:1.5em">　　不说他人好恶、长短。于声闻人,亦不称名说其过恶,亦不称名赞叹其美,</p><p style="line-height:1.5em">　　人皆恶闻其短,故不谈短。面誉(当面阿谀恭维)彼人,则如对毁此人,故不称长。大论云,自赞者是贡高人。自毁者是妖惑人。赞他者是谄佞人。毁他者是谗贼人。智者应以四悉筹量而护自他。又日藏经云,初中后夜,减省睡眠,精进坐禅,诵经修道。背舍生死,向涅槃路。不称他短,不说己长。谦下卑逊,不自憍高。衣服知足,不放逸行。系念思惟,心不驰散。于一切众生,起慈悲心。此皆安乐行之相也。于声闻人等者,根性不定。若叹二乘,或令彼退大取小。若毁訾二乘,或令彼大小俱失,两无所取(无所适从)也。</p><p style="line-height:1.5em">　　子四不怨嫌</p><p style="line-height:1.5em">　　又亦不生怨嫌之心。</p><p style="line-height:1.5em">　　若谓彼人彼法妨害我道,即是怨心。若谓彼人彼法鄙劣。即是嫌心。心机一动。声说即发。杜绝说过之源,故不生怨嫌心也。大集经云,过去拘留孙佛法中,有一比丘发菩提心,诵持大小乘法聚,各八万四千。意嫌头陀比丘不诵经典,犹如株杌(枯树桩)。由此堕狱,受大苦恼。从地狱出,受罗刹身。至贤劫佛(世)楼至佛时,方脱鬼身。常人尚尔。况安乐行。为宏大典,将护小行。安得不慎其心念耶!怨深嫌浅。(须)浅深俱舍,方称正行。此口安乐行。所言(不怨嫌)心者,为制口故。初止行竟</p><p style="line-height:1.5em">　　癸二观行</p><p style="line-height:1.5em">　　善修如是安乐心故,诸有听者、不逆其意,有所难问,不以小乘法答,但以大乘而为解说,令得一切种智。</p><p style="line-height:1.5em">　　观诸法空,无所取著。心不苟执,不逆人意。不违法相,故不以小乘法答。若见无大机而为说小,则令得方便益。若不见无大则为说小,则恐妨其(闻)大(机)缘。故深位(大士)有知机之智,则可随宜说法。始行(菩萨)无鉴物之能,但可说大乘法也。口安乐行初长文竟</p><p style="line-height:1.5em">　　辛二偈颂三。初颂标,二颂释,三明行成。壬今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　菩萨常乐安隐说法,&nbsp;于清净地、&nbsp;而施床座,以油涂身,澡浴尘秽,著新净衣,&nbsp;内外俱净。</p><p style="line-height:1.5em">　　安隐说法,欲令前人得安隐道及安隐果,即入如来室也,于清净地而施床座,即坐如不座也。以油涂身四句,即著如来衣也。以此三法而导口业,名安乐行。</p><p style="line-height:1.5em">　　壬二颂释二。初颂止行,二颂观行。癸初中四。初颂二不轻慢,二颂三不叹毁,三颂初不说过,四颂四不怨嫌。长文俱约止善说,颂中皆约行善说也。子今初</p><p style="line-height:1.5em">　　安处法座,&nbsp;随问为说。</p><p style="line-height:1.5em">　　(前人)慢(法),则不随(问为说),随(说),即(问者于法)不轻慢意。</p><p style="line-height:1.5em">　　子二颂三不叹毁</p><p style="line-height:1.5em">　　若有比丘、及比丘尼,&nbsp;诸优婆塞、及优婆夷,&nbsp;国王王子、群臣士民,以微妙义,和颜为说。若有难问随义而答。</p><p style="line-height:1.5em">　　但依于义(而答),不谈人好恶也。随义而答者有二。一可答,二不可答。若问答相难诘,相上下。(互相难诘互有高下)若胜(若)负,则自知,(不强辞夺理)是为智者语,一可答也。若自(狂)放(纵)恣,(出语唯我为是,)敢有违者诛之,是为王者语。若长短,是非皆不知,惟觅(求争)胜,是为愚者,二不可答也。</p><p style="line-height:1.5em">　　子三颂不说过</p><p style="line-height:1.5em">　　因缘譬喻,&nbsp;敷演分别、&nbsp;以是方便,&nbsp;皆使发心,渐渐增益、入于佛道。</p><p style="line-height:1.5em">　　若乐说人及经典过,生人毒念。(怨嗔恶念)今不说,故使(彼)发心入于佛道。佛道从喜生也。</p><p style="line-height:1.5em">　　子四颂四不怨嫌</p><p style="line-height:1.5em">　　除懒惰意、及懈怠想,&nbsp;离诸忧恼,慈心说法。</p><p style="line-height:1.5em">　　怨嫌心起,则(于所修法必)懈怠忧恼。今(为之)慈心说法,则(必)精进欢悦也。初颂止行竟</p><p style="line-height:1.5em">　　癸二颂观行</p><p style="line-height:1.5em">　　昼夜常说,&nbsp;无上道教,以诸因缘、&nbsp;无量譬喻、开示众生,咸令欢喜。&nbsp;衣服卧具,饮食医药,&nbsp;而于其中无所希望。</p><p style="line-height:1.5em">　　但一心念,&nbsp;说法因缘、&nbsp;愿成佛道,&nbsp;令众亦尔,&nbsp;是则大利、安乐供养。</p><p style="line-height:1.5em">　　说无上道,即颂但以大乘法答。愿成佛道,令众亦尔,即颂令得一切种智也。二颂释竟</p><p style="line-height:1.5em">　　壬三明行成四。初标行成,二明内无过,则外难不生,三明内有善法,所以行成,四格量功德。癸今初</p><p style="line-height:1.5em">　　我灭度后,若有比丘、能演说斯妙法华经,</p><p style="line-height:1.5em">　　癸二明内无过,则外难不生。如无臭物,蝇则不来。</p><p style="line-height:1.5em">　　心无嫉恚、&nbsp;诸恼障碍,亦无忧愁、&nbsp;及骂詈者,又无怖畏&nbsp;加刀杖等,&nbsp;亦无摈出,&nbsp;安住忍故。</p><p style="line-height:1.5em">　　癸三明内有善法,所以行成</p><p style="line-height:1.5em">　　智者如是,&nbsp;善修其心,能住安乐,&nbsp;如我上说。</p><p style="line-height:1.5em">　　若内无过,如长文中说。若内有善,如偈中说。</p><p style="line-height:1.5em">　　癸四格量功德</p><p style="line-height:1.5em">　　其人功德,千万亿劫、算数譬喻、&nbsp;说不能尽。</p><p style="line-height:1.5em">　　二口安乐行竟</p><p style="line-height:1.5em">　　庚三意安乐行二。初长文,二偈颂。辛初中三。初标,二释,结行成。壬今初</p><p style="line-height:1.5em">　　又、文殊师利菩萨摩诃萨,于后末世、法欲灭时,受持、读诵、斯经典者,</p><p style="line-height:1.5em">　　壬二释二。初止行,二观行。止行是衣,观行是座,拔苦与乐是室也。癸初中四。初不嫉诳,二不轻骂,三不恼乱,四不诤兢。子今初</p><p style="line-height:1.5em">　　无怀嫉妒谄诳之心,</p><p style="line-height:1.5em">　　不耐他荣,名为嫉妒。由贪故嗔,嗔垢之最重者也。险曲(欺)罔他,名之为谄。藏逆露顺,不任(奉)教诲。贪痴为体,正与道相违也。矫(假)现有德,以图利养,名之为诳。由贪痴故,堕邪命法。谬膺恭敬,招苦无穷。故此等心,皆是学道大障。苟有其一,尚不能得二乘菩提,况可宏通大法,上求下化耶!安乐行菩萨,急须弃之。</p><p style="line-height:1.5em">　　子二不轻骂</p><p style="line-height:1.5em">　　亦勿轻骂学佛道者、求其长短。</p><p style="line-height:1.5em">　　彼既发心学佛,便堕(在)未来佛数。纵令烦恼习性不同,互有长短。但取其长以自益,勿求其短而忤(逆)彼也。</p><p style="line-height:1.5em">　　子三不恼乱</p><p style="line-height:1.5em">　　若比丘、比丘尼、优婆塞、优婆夷,求声闻者,求辟支佛者,求菩萨道者,无得恼之,令其疑悔。语其人言:“汝等去道甚远,终不能得一切种智,所以者何?汝是放逸之人,于道懈怠故。”</p><p style="line-height:1.5em">　　四众各有求三乘人。所求三乘,义摄藏通别之三教,此三教法,皆是如来善巧方便,循循善诱,为实所施之权。四众苟能依之求道,自可渐引归圆。若自恃圆解,呵其去道尚远。自恃薄有行门,呵其放逸懈怠。彼既被呵,便生疑悔。进不能荐取圆理,退不能遵守三权。即是恼乱行人,招过不小矣。若具知根智眼,乃能与夺(赞许否定)适宜。</p><p style="line-height:1.5em">　　子四不诤兢</p><p style="line-height:1.5em">　　又亦不应戏论诸法,有所诤竞。</p><p style="line-height:1.5em">　　名字位人,薄解文义,未能念念观心。每于消文释义而起诤兢。只此诤兢,便名戏论。何况纵恣习气,言语嘲谑,浊乱心神,增长放逸。非安乐行,切须戒之。初止行竟。</p><p style="line-height:1.5em">　　癸二观行四。初大悲想,治嫉诳。二慈父想,治轻骂。三大师想,治恼乱。四平等说法,治诤兢。子今初</p><p style="line-height:1.5em">　　当于一切众生、起大悲想,</p><p style="line-height:1.5em">　　既起大悲,誓当拔苦,何忍嫉之谄之诳之。</p><p style="line-height:1.5em">　　子二慈父想治轻骂</p><p style="line-height:1.5em">　　于诸如来、起慈父想,</p><p style="line-height:1.5em">　　既学佛道,即未来佛。佛即我等大慈悲父。何可轻骂,求其长短。</p><p style="line-height:1.5em">　　子三大师想治恼乱</p><p style="line-height:1.5em">　　于诸菩萨、起大师想,于十方诸大菩萨,常应深心、恭敬礼拜。</p><p style="line-height:1.5em">　　三乘四众,无非菩萨。有化训德,皆众生师。常应深心礼敬,何得恼令怀疑。</p><p style="line-height:1.5em">　　子四平等说法治诤兢</p><p style="line-height:1.5em">　　于一切众生,平等说法,以顺法故,不多不少,乃至深爱法者、亦不为多说。</p><p style="line-height:1.5em">　　文随于义,义随文,名为平等。平等则无偏执,不起诤兢也。以顺法故,不多不少,量机利钝,随器而授也。多说便为戏论。以彼不堪领解,徒费文辞,无实益故。若能领解,乃至尘说刹说,亦不为多。二释竟。</p><p style="line-height:1.5em">　　壬三结行成</p><p style="line-height:1.5em">　　文殊师利,是菩萨摩诃萨,于后末世、法欲灭时,有成就是第三安乐行者,说是法时,无能恼乱,</p><p style="line-height:1.5em">　　此由止行成故,恶不能加也。</p><p style="line-height:1.5em">　　得好同学、共读诵是经,亦得大众而来听受,听已、能持,持已、能诵,诵已、能说,说已、能书,若使人书,供养经卷,恭敬、尊重、赞叹。</p><p style="line-height:1.5em">　　此由观行成故,胜人来集也。意安乐行。初长文竟。</p><p style="line-height:1.5em">　　辛二偈颂二。初颂释,二颂行成。壬初中二。初颂止行,二颂观行。癸今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　若欲说是经,&nbsp;当舍嫉恚慢、谄诳邪伪心,常修质直行,</p><p style="line-height:1.5em">　　初四句,颂初不嫉诳。恚慢二字,嫉之本也。邪伪二字,谄诳之注脚也。常修质直行,正明对治行也。</p><p style="line-height:1.5em">　　不轻蔑于人,亦不戏论法,不令他疑悔,云汝不得佛。</p><p style="line-height:1.5em">　　第五句,颂二不轻骂。第六句,颂四不诤兢。后两句,颂三不恼乱。</p><p style="line-height:1.5em">　　癸二颂观行</p><p style="line-height:1.5em">　　是佛子说法,&nbsp;常柔和能忍,慈悲于一切,不生懈怠心。</p><p style="line-height:1.5em">　　初一偈,颂初大悲想。</p><p style="line-height:1.5em">　　十方大菩萨,愍众故行道,应生恭敬心,是则我大师。</p><p style="line-height:1.5em">　　第二偈,颂三大师想。</p><p style="line-height:1.5em">　　于诸佛世尊,生无上父想,</p><p style="line-height:1.5em">　　次半偈,颂二慈父想。</p><p style="line-height:1.5em">　　破于憍慢心,&nbsp;说法无障碍。</p><p style="line-height:1.5em">　　后半偈,颂四平等说法。初颂释竟。</p><p style="line-height:1.5em">　　壬二颂行成</p><p style="line-height:1.5em">　　第三法如是,智者应守护,一心安乐行,无量众所敬。</p><p style="line-height:1.5em">　　三意安乐行竟</p><p style="line-height:1.5em">　　庚四誓愿安乐行二。初长文,二偈颂。辛初中二。初明行法,二叹经。壬初又三。初标,二释,三结行成。癸今初</p><p style="line-height:1.5em">　　又、文殊师利,菩萨摩诃萨,于后末世、法欲灭时,有持是法华经者,</p><p style="line-height:1.5em">　　癸二释为三。初明誓愿所缘之境,二明起誓愿之由,三正立誓愿。子今初</p><p style="line-height:1.5em">　　于在家出家人中、生大慈心,于非菩萨人中、生大悲心,</p><p style="line-height:1.5em">　　已发三乘出世心者,名为在家出家之人。全未发心,名为非菩萨人。就发心中,未断通惑(见思惑),在三界内,名在家人。已断通惑,出三界外,名出家人。此收藏通三乘,别四十心皆尽也。非菩萨人,即收六道四生皆尽也。如此十法界境,各有苦集应拔,皆当起于大悲。各有道灭应与,皆当起于大慈。但已发心者,善芽既萌,因其善而玉成之,故起大慈。此慈即能拔三惑苦。未发心者,恶习偏强。因其恶而拯救之,故起大悲。此悲即能与三德乐。是谓缘无作谛,起无作誓也。子二明起誓愿之由</p><p style="line-height:1.5em">　　应作是念:“如是之人,则为大失。如来方便随宜说法,不闻不知不觉、不问不信不解,</p><p style="line-height:1.5em">　　如来方便随宜说法者,通指一代时教。或顿或渐,或大或小。或圆或偏,或显或密。或定不定。乃至或兼或但或对或带或开或显或废或立。一一皆是不可思议善巧方便,一一皆是随顺众生所宜也。非菩萨人,(指不知佛法凡夫)则于权法不闻不知不觉。在家出家菩萨(指优婆塞、优婆夷)则于妙法不问不信不解。不闻故无三乘闻慧。不知故无三乘思慧。不觉故无三乘修慧。不问故无一乘闻慧。不信故无一乘思慧。不解故无一乘修慧。此皆迷本道灭而为界内界外种种苦集。不达苦集,体即道灭。所以为起宏誓愿之由也。</p><p style="line-height:1.5em">　　子三正立誓愿</p><p style="line-height:1.5em">　　其人虽不问不信不解是经,我得阿耨多罗三藐三菩提时,随在何地,以神通力、智慧力、引之,令得住是法中。</p><p style="line-height:1.5em">　　前明誓由,双举无权实三慧。(闻思修三慧)今但约无圆三慧而立誓者,实能摄权故也。但乏圆慧,尚在所愍(之列)。况彼沉迷(之者),尤当哀恻。神通力者,如来衣如来室力。不起灭定,现诸威仪,先以定动也。智慧力者,如来座力。四辩庄严,后以慧拔也。引之令得住是法中,则必为实施权,开权显实。二释竟</p><p style="line-height:1.5em">　　癸三结行成二。初明离过,二明利益。子今初</p><p style="line-height:1.5em">　　文殊师利,是菩萨摩诃萨,于如来灭后、有成就此第四法者,说是法时,无有过失,</p><p style="line-height:1.5em">　　起大慈悲,是入如来室行成。知诸菩萨非菩萨等失于权实三慧,是坐如来座行成。宏誓制心,始终不倦,是著如来衣行成。室行成故,无嗔垢过失。座行成故,无谄诳过失。衣行成故,无懈怠过失。自既拔苦,遍拔他苦,义同止行成也。</p><p style="line-height:1.5em">　　子二明利益又二。初正明,二释结。丑今初</p><p style="line-height:1.5em">　　常为比丘、比丘尼、优婆塞、优婆夷、国王、王子、大臣、人民、婆罗门、居士、等,供养、恭敬、尊重、赞叹。虚空诸天、为听法故,亦常随侍,若在聚落、城邑、空闲林中,有人来、欲难问者,诸天昼夜、常为法故而卫护之,能令听者皆得欢喜。</p><p style="line-height:1.5em">　　室行成故,人天供养,随侍听法。衣行成故,诸天卫护,无能难问。座行成故,听者欢喜。自既得乐,遍与他乐,义同观行成也。</p><p style="line-height:1.5em">　　丑二释结</p><p style="line-height:1.5em">　　所以者何。此经是一切过去未来现在诸佛、神力所护故。</p><p style="line-height:1.5em">　　三世诸佛,同皆守护如是妙典。说此经者,安得不获此大利益耶!初明行法竟</p><p style="line-height:1.5em">　　壬二叹经二。初就法略叹,二约譬广叹。癸今初</p><p style="line-height:1.5em">　　文殊师利,是法华经,于无量国中、乃至名字不可得闻,何况得见、受持读诵。</p><p style="line-height:1.5em">　　诸佛出世,悬远难值。正使佛出,久默斯要。(无机默而不说此经久矣)是故闻名尚不可得,况得见耶!况得受持耶!况读诵耶!意显今得见闻受持读诵,乃是不可思议因缘,应须宝重,如说修行也。</p><p style="line-height:1.5em">　　癸二约譬广叹二。初不与珠譬,二与珠譬。子初中二。初立譬,二法合。丑初又五。初威伏诸国至五惟不与珠。寅今初</p><p style="line-height:1.5em">　　文殊师利,譬如强力转轮圣王,欲以威势降伏诸国,</p><p style="line-height:1.5em">　　轮王,譬如来化世。诸国,譬(五)阴(六)入(十八)界诸境也。</p><p style="line-height:1.5em">　　寅二小王不顺</p><p style="line-height:1.5em">　　而诸小王不顺其命,</p><p style="line-height:1.5em">　　小王,譬见爱等诸烦恼魔,即是寇盗。未得无漏调伏,名不顺其命。</p><p style="line-height:1.5em">　　寅三起兵讨伐</p><p style="line-height:1.5em">　　时转轮王、起种种兵而往讨伐。</p><p style="line-height:1.5em">　　戒如坚甲。定如营垒。慧如利器。七贤中(一五停心,二别相念,三总相念,四暖,五顶,六忍,七世第一。)方法为前军。须陀洹、斯陀含中方法为次军。阿那含、阿罗汉中方法为后军。所破者是三毒等分八万四千之寇盗。能破者是八万四千法门之官兵。(小乘八万四千法蕴)</p><p style="line-height:1.5em">　　寅四有功喜赐</p><p style="line-height:1.5em">　　王见兵众、战有功者,即大欢喜,随功赏赐,或与田宅、聚落、城邑,或与衣服、严身之具,或与种种珍宝,金银、琉璃,砗磲、玛瑙,珊瑚、琥珀,象、马、车乘,奴婢、人民,</p><p style="line-height:1.5em">　　田譬禅定。宅譬解脱。聚落,譬初果二果。邑譬三果。城譬涅槃,即第四果。衣服,譬惭忍善法。严身之具,譬一切助道善法。种种七宝,譬七科无漏道品。(即三十七道品)象马车乘,譬二乘尽智及无生智。奴婢,譬神通。人民,譬有漏善法。</p><p style="line-height:1.5em">　　寅五惟不与珠</p><p style="line-height:1.5em">　　惟髻中明珠、不以与之。所以者何。独王顶上有此一珠,若以与之,王诸眷属、必大惊怪。</p><p style="line-height:1.5em">　　有出分段机发,名小功勋。有出变易机发,为大功勋。若未有大勋,忽赐髻珠,则眷属惊怪。譬众生大机未发,忽说此经,不惟二乘疑惑,即菩萨亦惊怪也。初立譬竟</p><p style="line-height:1.5em">　　丑二法合亦五。初合威伏诸国至五合唯不与珠。寅今初</p><p style="line-height:1.5em">　　文殊师利,如来亦复如是,以禅定智慧力、得法国土,王于三界,</p><p style="line-height:1.5em">　　禅定智慧力得法国土者,禅定是慈忍行成,福德庄严,解脱德也。智慧是空座行成,智慧庄严,般若德也。以此二修而显一性,合上转轮圣王,虽是王胤,(后裔)由有强力而得登极,故言得法国土。即是证于常寂光土也。王于三界者,统摄实报方便同居三土,合上欲以威势降伏诸国。令断三惑出二死,顺法性也。</p><p style="line-height:1.5em">　　寅二合小王不顺</p><p style="line-height:1.5em">　　而诸魔王不肯顺伏。</p><p style="line-height:1.5em">　　同居三界,则有见爱魔王。方便三界,则有尘沙魔王。实报三界,则有无明魔王。皆不顺法性也。</p><p style="line-height:1.5em">　　寅三合起兵讨伐</p><p style="line-height:1.5em">　　如来贤圣诸将、与之共战,</p><p style="line-height:1.5em">　　即是七贤前军,乃至四果后军,与界内见爱烦恼战也。</p><p style="line-height:1.5em">　　寅四合有功喜赐</p><p style="line-height:1.5em">　　其有功者,心亦欢喜,于四众中、为说诸经,令其心悦,赐以禅定、解脱、无漏根力、诸法之财,又复赐与涅槃之城,言得灭度,引导其心,令皆欢喜,</p><p style="line-height:1.5em">　　能降见爱,名为有功。馀可知。</p><p style="line-height:1.5em">　　寅五合唯不与珠</p><p style="line-height:1.5em">　　而不为说是法华经。</p><p style="line-height:1.5em">　　浊障(指见爱)虽除,大机未发,故不为说也。初不与珠譬竟。</p><p style="line-height:1.5em">　　子二与珠譬亦二。初立譬,二法合。丑今初</p><p style="line-height:1.5em">　　文殊师利,如转轮王、见诸兵众有大功者,心甚欢喜,以此难信之珠、久在髻中,不妄与人,而今与之。</p><p style="line-height:1.5em">　　圆明如意珠王,譬中道实智,体具三德。圆即法身德,明即般若德,如意雨宝,即解脱德。极果所宗,故在王顶。臣下从来所未闻见,故名难信。实为权所隐,故云久在髻中。解髻即开权,与珠即显实也。</p><p style="line-height:1.5em">　　丑二法合</p><p style="line-height:1.5em">　　如来亦复如是,于三界中、为大法王,以法教化一切众生、见贤圣军,与五阴魔、烦恼魔、死魔、共战,有大功勋,灭三毒,出三界,破魔网,尔时如来亦大欢喜,此法华经,能令众生至一切智,一切世间、多怨难信,先所未说,而今说之。</p><p style="line-height:1.5em">　　大集经云,知苦,坏阴魔。断集,离烦恼魔。证灭,离死魔。修道,坏天子魔。此约小乘破界内四魔言也。而小乘修出世道,但以天魔不能为障,故云坏天子魔。其实未能降伏天魔。惟有如来应身八相成道,示现降天魔耳。今云与五阴魔、烦恼魔、死魔共战,灭三毒,出三界,即是分段功成。(离分段生死)又云,有大功勋,破魔网。即是大乘机发。故大欢喜而说此难信之妙经也。</p><p style="line-height:1.5em">　　文殊师利,此法华经,是诸如来第一之说,于诸说中、最为甚深,末后赐与,如彼强力之王、久护明珠,今乃与之。文殊师利,此法华经,诸佛如来秘密之藏,于诸经中、最在其上,长夜守护,不妄宣说,始于今日、乃与汝等而敷演之。</p><p style="line-height:1.5em">　　既以法合譬竟。又复提譬帖合。殷勤赞叹,不一而足。欲令闻者作难遭想。依安乐行,敬爱持宏故也。誓愿安乐行。初长文竟</p><p style="line-height:1.5em">　　辛二偈颂二。初颂行法,二颂叹经。壬初中二。初超颂行成,二追颂行法。癸今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　常行忍辱,&nbsp;哀愍一切,&nbsp;乃能演说,&nbsp;佛所赞经。</p><p style="line-height:1.5em">　　上总明行成,今颂别显。初句颂著衣行成。次句,颂入室行成。演说,颂坐座行成也。</p><p style="line-height:1.5em">　　癸二追颂行法三。初颂誓愿所缘之境,二颂起誓愿之由,三颂正立誓愿。子今初</p><p style="line-height:1.5em">　　后末世时、&nbsp;持此经者,&nbsp;于家出家、及非菩萨,&nbsp;应生慈悲,</p><p style="line-height:1.5em">　　子二颂起誓愿之由</p><p style="line-height:1.5em">　　斯等不闻,&nbsp;不信是经,则为大失。</p><p style="line-height:1.5em">　　子三颂正立誓愿</p><p style="line-height:1.5em">　　我得佛道,&nbsp;以诸方便、为说此法,&nbsp;令住其中。</p><p style="line-height:1.5em">　　初颂行法竟</p><p style="line-height:1.5em">　　壬二颂叹经。但颂约譬广叹,不颂就法略叹。又长文两譬两合。今(偈文)初总颂两譬,二总颂两合也。</p><p style="line-height:1.5em">　　癸&nbsp;初总颂两譬</p><p style="line-height:1.5em">　　譬如强力转轮之王,&nbsp;兵战有功,&nbsp;赏赐诸物,象马车乘,严身之具,&nbsp;及诸田宅,&nbsp;聚落城邑,&nbsp;或与衣服、&nbsp;种种珍宝,奴婢财物,&nbsp;欢喜赐与。</p><p style="line-height:1.5em">　　先三偈,颂不与珠譬。</p><p style="line-height:1.5em">　　如有勇健、&nbsp;能为难事,&nbsp;王解髻中,&nbsp;明珠赐之。</p><p style="line-height:1.5em">　　后一偈,颂与珠譬。</p><p style="line-height:1.5em">　　癸二总颂两合</p><p style="line-height:1.5em">　　如来亦尔,&nbsp;为诸法王,&nbsp;忍辱大力,&nbsp;智慧宝藏,以大慈悲、如法化世。&nbsp;见一切人、&nbsp;受诸苦恼,&nbsp;欲求解脱,&nbsp;与诸魔战。为是众生,&nbsp;说种种法,&nbsp;以大方便、&nbsp;说此诸经。</p><p style="line-height:1.5em">　　先三偈半,颂合不与珠。</p><p style="line-height:1.5em">　　既知众生,&nbsp;得其力已,&nbsp;末后乃为,&nbsp;说是法华,如王解髻,明珠与之。&nbsp;此经为尊,&nbsp;众经中上,&nbsp;我常守护不妄开示,</p><p style="line-height:1.5em">　　今正是时,&nbsp;为汝等说。</p><p style="line-height:1.5em">　　后三偈,颂合与珠也。二解释修行方法竟</p><p style="line-height:1.5em">　　己三总明行成之相三。初结劝四行,二举三报以劝,三总结。庚今初</p><p style="line-height:1.5em">　　我灭度后,&nbsp;求佛道者、欲得安隐,&nbsp;演说斯经,应当亲近,如是四法。</p><p style="line-height:1.5em">　　庚二举三报以劝。复为三。初报障转,转现报。二业障转,转生报。三烦恼障转,转后报。辛今初</p><p style="line-height:1.5em">　　读是经者,&nbsp;常无忧恼,&nbsp;又无病痛,颜色鲜白,</p><p style="line-height:1.5em">　　常无忧恼,转现报之心。又无病痛等,转现报之色也。</p><p style="line-height:1.5em">　　辛二业障转,转生报</p><p style="line-height:1.5em">　　不生贫穷、&nbsp;卑贱丑陋。</p><p style="line-height:1.5em">　　恶业之因,乃感恶果。持经则不作贫贱业。所以不生卑陋处也。</p><p style="line-height:1.5em">　　辛三烦恼障转,转后报二。初别明三烦恼障转,二总明一切烦恼障转,壬初又三。初贪障转,二嗔障转,三痴障转。癸今初</p><p style="line-height:1.5em">　　众生乐见,&nbsp;如慕贤圣,&nbsp;天诸童子、&nbsp;以为给使。</p><p style="line-height:1.5em">　　多贪欲者,则人忽慢,又复障生梵天。今贪欲障转,故众生敬慕,天童给使也。</p><p style="line-height:1.5em">　　癸二嗔障转</p><p style="line-height:1.5em">　　刀杖不加,&nbsp;毒不能害,&nbsp;若人恶骂,&nbsp;口则闭塞。游行无畏,如师子王,</p><p style="line-height:1.5em">　　舍嗔,则内除刀箭。入阵,则外刃不伤。</p><p style="line-height:1.5em">　　癸三痴障转</p><p style="line-height:1.5em">　　智慧光明,&nbsp;如日之照。</p><p style="line-height:1.5em">　　初别明三烦恼障转竟</p><p style="line-height:1.5em">　　壬二总明一切烦恼障转四。初梦入十信相似位至四梦入妙觉究竟位。</p><p style="line-height:1.5em">　　癸初梦入十信相似位</p><p style="line-height:1.5em">　　若于梦中,&nbsp;但见妙事。&nbsp;见诸如来,&nbsp;坐师子座,&nbsp;诸比丘众、围绕说法。又见龙神、&nbsp;阿修罗等,&nbsp;数如恒沙,恭敬合掌、</p><p style="line-height:1.5em">　　自见其身,而为说法。</p><p style="line-height:1.5em">　　初二句,总贯诸文。次四句,见佛闻法。表上求佛道也。后六句,为龙神等说法。表下化众生也。</p><p style="line-height:1.5em">　　癸二梦入初住见道位</p><p style="line-height:1.5em">　　又见诸佛、&nbsp;身相金色,&nbsp;放无量光、&nbsp;照于一切,&nbsp;以梵音声、演说诸法。&nbsp;佛为四众,&nbsp;说无上法,&nbsp;见身处中,合掌赞佛,</p><p style="line-height:1.5em">　　闻法欢喜、&nbsp;而为供养,&nbsp;得陀罗尼,&nbsp;证不退智。佛知其心,&nbsp;深入佛道,&nbsp;即为授记、&nbsp;成最正觉。汝善男子,&nbsp;当于来世,得无量智、&nbsp;佛之大道,&nbsp;国土严净,&nbsp;广大无比,&nbsp;亦有四众、合掌听法。</p><p style="line-height:1.5em">　　见身处中,表入实也。闻法欢喜,表悟圆因,所证与别欢喜地同也。得陀罗尼,即三总持。(一闻持陀罗尼,二分别陀罗尼,三入音声陀罗尼)证不退智,即三不退。(一位不退,二行不退,三念不退。)授记作佛,即无生(法忍)现前记也。</p><p style="line-height:1.5em">　　癸三梦入住行向地修道位</p><p style="line-height:1.5em">　　又见自身、&nbsp;在山林中,&nbsp;修习善法,&nbsp;证诸实相,深入禅定,见十方佛。</p><p style="line-height:1.5em">　　善法者,称性所起慧行及与行行,即是七科道品、十波罗蜜、(在六波罗蜜后加上第七方便第八愿第九力第十智波罗蜜)四等、(诸佛如来一名字等,二言语等,三身相等,四说法等)四摄、(布施摄,爱语摄,利行摄,同事摄)三昧、总持、(即陀罗尼,谓总一切法,持无量义。)等一切佛道也。实相即是中道。中道非一非多。由破四十品惑,即有四十番分证中道,故名证诸实相也。深入禅定,即首楞严定,不以二相见于如来,故云见十方佛也。又后心菩萨入金刚定,诸佛现前灌顶授职,故云见十方佛。</p><p style="line-height:1.5em">　　癸四梦入妙觉究竟位</p><p style="line-height:1.5em">　　诸佛身金色,&nbsp;百福相庄严,闻法为人说,常有是好梦。</p><p style="line-height:1.5em">　　又梦作国王,&nbsp;舍宫殿眷属、及上妙五欲,行诣于道场。</p><p style="line-height:1.5em">　　在菩提树下、&nbsp;而处师子座,求道过七日,得诸佛之智。</p><p style="line-height:1.5em">　　成无上道已,起而转*轮,为四众说法、经千万亿劫,</p><p style="line-height:1.5em">　　说无漏妙法,度无量众生。&nbsp;后当入涅槃,如烟尽灯灭。</p><p style="line-height:1.5em">　　梦八相佛,寄显妙觉也。从须陀洹至辟支佛,悉有梦。唯佛不梦。无疑无习气故。金光明最胜王经,明将证十地,皆先有梦。梦是独头意识,与睡眠心所合。幻现三世种种境界。所梦与过去事相应,即是习气影子。若与未来事相应,即是吉凶先兆。今持经王,得此好梦,未来不虚,是吉兆也。二举三报以劝竟</p><p style="line-height:1.5em">　　庚三总结</p><p style="line-height:1.5em">　　若后恶世中、&nbsp;说是第一法,是人得大利&nbsp;,&nbsp;如上诸功德。</p><p style="line-height:1.5em">　　原此安乐行品,特示初心宏法方轨。具含十乘观法。今略点之,令缘心有在。观诸法如实相,第一观不思议境也。于在家出家起大慈心,于非菩萨起大悲心,第二真正发菩提心也。三业各有止行观行,第三善巧安心(止观)也。观一切法空等,第四破法遍也。亦不行不分别,第五识通塞也。三业及誓愿,即圆四念处。依此圆断二恶(已生恶令永断,未生恶令不生)而生二善(已生善令增长,未生善令得生),成就如意、根、力、觉、道,第六调适道品也。离十恼乱等,第七对治助开也。梦中所见,表第八(识)次位也。而不卒暴,心亦不惊,第九能安忍也。于法无所行,第十离法爱也。通括四行(四安乐行),十观略周。又细论之,则一一行中,并具十法。(十乘观法)又,十法为正,四行助之。若四若十,并涉因果(修证)。又,四行为总,十观为别。若总若别,俱通横竖。十法导理,无不剋终。四行事仪,岂局在始。(亦通至终)圆道妙行,终始无殊。六即义明,措足有地。初迹门开权显实竟。释安乐行品竟</p><p style="line-height:1.5em">　　从地涌出品第十五</p><p style="line-height:1.5em">　　师严道尊,鞠躬祇(敬)奉。如来一命,四方奔踊,故言从地涌出品。(道在师,故道尊。师有道,故师严。师严故,命不可违。道尊故,有命必赴。命者,一由宝塔品末云,佛欲以此妙法华经付嘱有在。此犹通命。二由此品之初,他方菩萨请宏。佛止之曰,我娑婆世界自有六万恒河沙等,能于我灭后护持读诵广说此经)又召昔化之众,以示今会,破近执而显远事。故言从地涌出品。</p><p style="line-height:1.5em">　　乙二本门开近显远三。初从此至汝等自当因是得闻,是序段。二从尔时释迦牟尼佛告弥勒菩萨下,讫分别功德品初弥勒说偈,是正说段。三从尔时佛告弥勒,讫常不轻品共三品半,是流通段。丙初序为二。初涌出,二疑问。丁初中三。初他方菩萨请宏经,二如来不许,三下方涌出。戊今初</p><p style="line-height:1.5em">　　尔时他方国土诸来菩萨摩诃萨,过八恒河沙数,于大众中起,合掌作礼、而白佛言:‘世尊,若听我等、于佛灭后,在此娑婆世界,勤加精进,护持、读诵、书写、供养、是经典者,当于此土而广说之。</p><p style="line-height:1.5em">　　他方菩萨已闻迹门说流通竟,慕此通经胜福,故愿住此宏宣也。</p><p style="line-height:1.5em">　　戊二如来不许</p><p style="line-height:1.5em">　　尔时佛告诸菩萨摩诃萨众:‘止,善男子,不需汝等护持此经。所以者何。我娑婆世界、自有六万恒河沙等菩萨摩诃萨,一一菩萨、各有六万恒河沙眷属,是诸人等,能于我灭后、护持读诵广说此经。</p><p style="line-height:1.5em">　　如来止之,凡有三义。一者汝等各各自有己任。若住此土,废彼(土宏宣)利益。二者他方菩萨此土结缘事浅,虽欲宣授,必无巨益。三者,若复许之,则不得召下(方菩萨),下若不来,不得破近显远也。召下方来,亦有三义。一者是我弟子,应宏我法。二者以缘深广,能遍此土,遍分身土而作利益。三者得开近显远也。</p><p style="line-height:1.5em">　　戊三下方涌出二。初经家叙相,二明问讯。己初中五。初涌出,二身相,三住处,四闻命,五眷属。庚今初</p><p style="line-height:1.5em">　　佛说是时,娑婆世界三千大千国土,地皆震裂,而于其中,有无量千万亿菩萨摩诃萨、同时涌出。</p><p style="line-height:1.5em">　　地覆本时眷属,如迹隐本。今开迹显本,故裂地(涌出)表之。</p><p style="line-height:1.5em">　　戊二身相</p><p style="line-height:1.5em">　　是诸菩萨,身皆金色,三十二相,无量光明,</p><p style="line-height:1.5em">　　戊三住处</p><p style="line-height:1.5em">　　先尽在此娑婆世界之下、此界虚空中住。</p><p style="line-height:1.5em">　　在此世界之下,则不属此世界。此界虚空中住,则不属彼下界。非此非彼,即表中道常寂光土也。常即常德,寂即乐德。光即净我(二德)。常即法身,寂即解脱,光即般若。三德无不常乐我净。四德无非即空假中。是为不纵不横秘密之藏。不即此界,不离此界,故以世界之下,此界虚空表之。住者,以不住法,住于秘藏也。当知本有四德以为所依,修得四德以为能依。能所并有能依之身,依于能所所依之土。二义齐等,方是毗庐遮那身土之相。是故一人成佛时,法界皆为此佛依正。一佛既尔,当知一切诸佛亦复如是。重重互遍,重重互入,重重互现,重重互融。又,诸佛既尔,当知一切菩萨之所分证,亦复如是。又,诸佛菩萨满分修德既尔,当知一切众生所有性德,亦复如是。无不互遍互入互现互融。但迷悟攸分,故即而常六。然法性平等,故六而常即。所以阿鼻依正,全处极圣之自心。遮那身土,不离下凡之一念也。</p><p style="line-height:1.5em">　　庚四闻命</p><p style="line-height:1.5em">　　是诸菩萨、闻释迦牟尼佛所说音声,从下发来。</p><p style="line-height:1.5em">　　即是闻命故来。宏法故来。破(近)执故来。显(远)本故来也。</p><p style="line-height:1.5em">　　庚五眷属</p><p style="line-height:1.5em">　　一一菩萨、皆是大众唱导之首,各将六万恒河沙眷属。况将五万、四万、三万、二万、一万、恒河沙等眷属者,(其数转多)况复乃至一恒河沙、半恒河沙、四分之一、乃至千万亿那由他分之一,(其数转多)况复千万亿那由他眷属,(其数转多)况复亿万眷属,(其数转多)况复千万、百万、乃至一万,(其数展转倍多)况复一千、一百、乃至一十,(其数展转倍多)况复将五、四、三、二、一、弟子者,(其数展转倍多)况复单己、乐远离行,(其数展转倍多)如是等比、无量无边,算数譬喻所不能知。</p><p style="line-height:1.5em">　　一一(菩萨)皆是(具足)导师之德,能引众人至于宝所。初经家叙相竟。</p><p style="line-height:1.5em">　　己二明问讯五。初三业供养,二陈问讯之辞,三佛答安乐,四偈颂随喜,五如来述叹。庚初中三。初正明供养,二明所经时节,三明佛神力加持。辛今初</p><p style="line-height:1.5em">　　是诸菩萨从地出已,各诣虚空七宝妙塔多宝如来、释迦牟尼佛、所,到已、向二世尊头面礼足、及至诸宝树下师子座上佛所、亦皆作礼,右绕三匝,合掌恭敬,以诸菩萨种种赞法、而以赞叹,住在一面,欣乐瞻仰于二世尊。</p><p style="line-height:1.5em">　　作礼右绕,是身业供养。种种赞叹,是口业供养。欣乐瞻仰,是意业供养。以此不思议三业供不思议三身而为能感。故佛以神力应之。令诸大众长时谓短,即狭见广也。</p><p style="line-height:1.5em">　　辛二明所经时节</p><p style="line-height:1.5em">　　是诸菩萨摩诃萨,从初涌出,以诸菩萨种种赞法、而赞于佛,如是时间、经五十小劫。是时释迦牟尼佛默然而坐,及诸四众、亦皆默然。</p><p style="line-height:1.5em">　　种种赞法而赞于佛,遂经五十小劫,何止百千恒河沙偈。故至(传说)梵文积至八里,未足为多也。问,释迦住世仅八十年。说法四十九载。相传八年说法华经,何得有此五十小劫?答,如维摩丈室得容三万二千师子之座。一一座高八万四千由旬。既横论大小,小可容大。则竖论久暂,暂岂不容久耶!问,若尔,则是延半日以为五十小劫也。何故下云,佛神力故,令诸大众谓如半日?答,非延半日而为五十小劫,乃纳五十小劫于半日中。亦犹远将灯王国中大师子座而入丈室,非变丈室为师子座也。问,时无实法,长短本空。何得戏论有纳入耶!答,若约真谛,则大小久暂,悉皆平等。若约俗谛,则大小久暂,仍自历然。若约迷情,不知全俗即真。故言俗之时,则大自大,小自小。久自久,暂自暂,不相容摄。言真之时,则一味扫荡。(扫除有相)若约诸佛菩萨,了达真俗不二。故不惟一事摄一切理,而且一事摄一切事。所以丈室容师子座不小,太室不大。则知半日容五十劫不促,半日不延也。若论同居秽土机缘,则住世八旬,事须唱灭。故令大众谓如半日。若论方便净土机缘,则已破三界见思,未破无明别惑。应见菩萨赞赞叹经五十劫。是知即此灵山。横论四土。众生福薄,见佛入灭是同居土相也。五十小劫赞叹于佛,俨然未散,方便土相也。于阿僧祇劫,常在灵鹫山。众生见劫尽,我此土安隐。实报寂光土相也。问,若方便土菩萨赞叹五十小劫,今犹未散。则此后十三品经何从得有?(从何说起)答,佛之神力,不可思议。为彼示长,为此示短。(各见长短无碍)如安乐行(品)人,一梦尚可经于千万亿劫。岂不能摄未来之事,令入现在。(不足疑也)</p><p style="line-height:1.5em">　　辛三明佛神力加持</p><p style="line-height:1.5em">　　五十小劫,佛神力故,令诸大众谓如半日。尔时四众亦以佛神力故,见诸菩萨、遍满无量百千万亿国土虚空。</p><p style="line-height:1.5em">　　若约真谛,则时劫本空。今约俗谛则五十小劫是实。故已破无明者,知是五十小劫。未破无明者,不堪耐久。由佛神力,令其谓如半日,不生疲倦也。初三业供养竟。</p><p style="line-height:1.5em">　　庚二陈问讯之辞</p><p style="line-height:1.5em">　　是菩萨众中、有四导师,一、名上行,二、名无边行,三、名净行,四、名安立行,是四菩萨,于其众中、最为上首唱导之师,在大众前,各共合掌,观释迦牟尼佛、而问讯言:‘世尊,少病、少恼,安乐行否,所应度者,受教易否,不令世尊生疲劳耶?’</p><p style="line-height:1.5em">　　尔时四大菩萨而说偈言:</p><p style="line-height:1.5em">　　世尊安乐,少病少恼,&nbsp;教化众生,&nbsp;得无疲倦。又诸众生、受化易否,不令世尊,生疲劳耶。</p><p style="line-height:1.5em">　　初标四导师者,欲拟开示悟入四十位耳如华严经,但举法慧德林金刚幢金刚藏说四十位也。四皆名行者,安乐行成也。上行者,开佛知见,超于九界也。无边行者,示佛知见,一行一切行也。净行者,悟佛知见,事理融妙也。安立行者入佛知见,自安安他犹如大地也。问辞有长文重颂。各有二意。一问如来安乐。二问众生易度。安乐即自行,易度即化他。自行化他,总不出于衣座室三。衣座室三,即安乐行。前品用勖始行菩萨,今地涌(菩萨)问佛,亦不过云安乐行否而已。故知圆行始终理同。佛是究竟安乐行,菩萨是分证安乐行。前品是明观行安乐行。乃至一切众生,无非理即安乐行也。</p><p style="line-height:1.5em">　　庚三佛答安乐</p><p style="line-height:1.5em">　　尔时世尊、于菩萨大众中而作是言:‘如是、如是,诸善男子,如来安乐,少病、少恼,诸众生等,易可化度,无有疲劳。所以者何。是诸众生,世世已来、常受我化,亦于过去诸佛、恭敬尊重,种诸善根。此诸众生,始见我身,闻我所说,即皆信受、入如来慧。除先修习、学小乘者,如是之人,我今亦令得闻是经,入于佛慧。</p><p style="line-height:1.5em">　　佛答安乐易度,两事相成(互相助成)。安乐故易度,易度故安乐也。然有二种(情况):一者种诸善根,则始见我身,闻说</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 