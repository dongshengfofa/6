<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,《妙法莲华经会义》摘要卷六' />
<link href='../css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>《妙法莲华经会义》摘要卷六</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　《妙法莲华经会义》摘要卷六</p><p style="line-height:1.5em">　　随喜功德品第十八</p><p style="line-height:1.5em">　　随者,闻深奥法,随顺事理,无二无别。喜者,庆己庆人。理者,现前一念心之本性,即是法界实相之体。非本非迹,名为理本。非实非权,名为实理。事者,如来久远证此妙理,故名为本。从本遍垂三世十方种种应化,故名为迹。本是自行契理之修德,迹是果后利他之妙用。本迹二事,同依一理。故云,本迹虽殊,不思议一。直诠如此圆妙事理,名之为实。种种方便引导众生,名之为权。非实则权无所依,非权则实无由显。呼此实理实事为理,呼彼权理权事为事。事理虽殊,心外无法,亦是不思议一。今顺理者,闻佛本地久远久远,证于妙理,信顺不逆,无一毫疑滞。顺事者,闻佛三世益物,横竖该亘,遍一切处,亦无一毫疑滞。即广事而达深理,即深理而达广事。不二而二,故言事理不别而别。故言本迹(本迹皆约事说)虽二虽别,无二无别。(理具三千,事造三千,同居一念,故虽二无二。本时事理,迹中事理,不思议一。故虽别无别。)如此信解,名之为随。如来证此现前一念之实相故,本迹权实不可思议。我及众生同此心性,佛既若此,我及众生亦当得之。故庆己庆人,名之为喜。又:本迹权实,虽复性具,如来出世四十余年,未显真实。七方便人,(人、天、声闻、缘觉、藏菩萨、通菩萨、别地前菩萨)不闻诚谛。庆我及人,以凡夫心,等佛所知。用所生眼,同如来见。如此知见,究竟法界,深广无涯底,无等无等等,故名随喜。以顺理故,有实功德。以顺事故,有权功德。以庆己故,有智慧自行功德。以庆人故,有慈悲化他功德。权实自他,合而说之,故言随喜功德品。此世界(悉檀)意也。第五十人,是初品(随喜)之初初,但有一念妙解,但有一念庆己庆他,未有圆行,恩未及人,所获功德,不可得比。况复最初于会闻者。况复读诵、讲说、兼行、正行。况复十信十住十行乃至等妙。谁闻如是深妙功德而不景慕。如来说此,令物尚之,故言随喜功德品。此为人意也。</p><p style="line-height:1.5em">　　上来称美持经功德,时众咸谓入真因位(即圆初住位),乃致斯德。于彼初心之初,起轻弱想。忽闻好坚处地,芽已百围。频伽在壳,声胜众鸟。(喻持经功德)希有奇特,(于彼初心之初)轻想释然。故名随喜功德品。此对治意也。外道得五通者,能移山竭海,而不能伏见爱,(见思惑)不及暖法人。(即藏四善根位之暖位)二乘无学,子(指通惑)果(指色身)俱脱,犹被涅槃缚。(指有馀涅槃),不知其因果俱权。通教人修因虽巧,(体空)发心不识五百由旬。得果止除四住通惑。别人虽胜二乘,修因则偏,(不即二边之但中)其门又拙(但断十二品无明),非佛所赞。皆不及初随喜人。佛今举观行(即圆教五品)初心以况极果,都胜诸教,故言随喜功德品。此即约教,以显第一义也。</p><p style="line-height:1.5em">　　己二广格量初品功德二。初问,二答。庚今初</p><p style="line-height:1.5em">　　尔时、弥勒菩萨摩诃萨白佛言:‘世尊,若有善男子、善女人,闻是法华经、随喜者,得几所福?’而说偈言:</p><p style="line-height:1.5em">　　世尊灭度后,其有闻是经,若能随喜者,为得几所福。</p><p style="line-height:1.5em">　　前品(分别功德品)已格后四(读诵、讲说、兼行六度、正行六度)功德,不说初品。故弥勒承机问出也。</p><p style="line-height:1.5em">　　庚二佛答为二。初长文,二偈颂。辛长文为二。初答内心随喜人功德,二直明外听法人功德。壬初中五。初约展转相教,举最后人以显初心之初,二格量本,三问,四答,五正格量。癸今初</p><p style="line-height:1.5em">　　尔时佛告弥勒菩萨摩诃萨:‘阿逸多,如来灭后,若比丘、比丘尼、优婆塞、优婆夷,及馀智者、若长若幼,(馀智者,谓未受四众戒律,不得名为比丘优婆塞等。而宿有大乘智种,闻能信解,便可随力演说,不论年长年幼也)闻是经、随喜已,从法会出,至于馀处,若在僧坊,若空闲地,若城邑、巷陌、聚落、田里,如其所闻,为父母、宗亲、善友、知识、随力演说,是诸人等,闻已、随喜,复行转教,馀人闻已,亦随喜转教,如是展转、至第五十,阿逸多,其第五十善男子、善女人,随喜功德,我今说之,汝当善听。</p><p style="line-height:1.5em">　　展转至第五十,意显后后渐劣于前前也。何者,四依(大士)宏法,必具辩才。闻而随喜,法味必厚。逮(及也)彼闻者从法会出,随力演说。虽云如其所闻,理决不谬。而辩说庄严,未必遂能与法师同。况能过之。如是展转。第二第三或十、二十。已渐不如。况至第五十人,岂不更劣。又前四十九人皆有转教功德。今第五十,但论一念随喜,不论更复转教。当知正是初品之初初。今约此初初一念随喜而明功德,则后后不言可知。言展转至五十者,但欲显于法味渐薄,功德渐劣。不必约表法释。</p><p style="line-height:1.5em">　　癸二格量本</p><p style="line-height:1.5em">　　‘若四百万亿阿僧祇世界六趣四生众生,卵生,胎生,湿生,化生。若有形,无形,有想,无想,非有想,非无想,无足,二足,四足,多足。如是等在众生数者,有人求福,随其所欲娱乐之具,皆给与之。一一众生,与满阎浮提金银,琉璃,砗磲,玛瑙,珊瑚,琥珀诸妙珍宝,及象马车乘。七宝所成宫殿楼阁等。是大施主、如是布施,满八十年已。而作是念:“我已施众生娱乐之具,随意所欲。然此众生,皆已衰老,年过八十,发白面皱,将死不久。我当以佛法而训导之。即集此众生,宣布法化,示教利喜。一时皆得须陀洹道,斯陀含道,阿那含道,阿罗汉道。尽诸有漏。于深禅定,皆得自在,具八解脱。</p><p style="line-height:1.5em">　　六趣,天人阿修罗地狱鬼畜生也。受生之法,不出四种。在壳曰卵。处腹曰胎。暖气曰湿。变易曰化。天但化生。人具四生而多胎生。修罗四生。地狱化生。鬼畜具四。有形,谓欲色二界。无形,谓无色界。有想,谓空处、识处。无想,谓无所有处,非有想非无想,即非想非非想处也。</p><p style="line-height:1.5em">　　癸三问</p><p style="line-height:1.5em">　　于汝意云何,是大施主所得功德、宁为多否?</p><p style="line-height:1.5em">　　癸四答</p><p style="line-height:1.5em">　　弥勒白佛言:‘世尊,是人功德甚多,无量无边,若是施主,但施众生一切乐具,功德无量。何况令得阿罗汉果。</p><p style="line-height:1.5em">　　癸五正格量</p><p style="line-height:1.5em">　　佛告弥勒:‘我今分明语汝。是人以一切乐具,施于四百万亿阿僧祇世界六趣众生,又令得阿罗汉果。所得功德,不如是第五十人闻法华经一偈,随喜功德,百分,千分,百千万亿分,不及其一,乃至算数譬喻所不能知。阿逸多,如是第五十人展转闻法华经随喜功德,尚无量无边阿僧祇,何况最初于会中闻而随喜者,其福复胜,无量无边阿僧祇,不可得比。</p><p style="line-height:1.5em">　　夫受施之人,满四百万亿阿僧祇界,不为不多矣。先与世乐,满八十年后,与法乐,证四圣果,不为不大矣。而不及初初一念圆随喜者,充此一念,必当尽虚空界,尽未来时,普度一切,皆令成佛。最后功德,不离最初一念故也。又约大论较量之意以释此旨。满四洲人福不及一四天王。四天王不及一帝释。乃至第六天不及一梵(初禅天)福。又初禅不及二禅。二禅不及三禅。三禅不及四禅。乃至无所有处不及非非想处。非非想处,三界极尊,不及须陀洹福。须陀洹不及二果。二果不及三果。三果不及四果。四果不及辟支。藏教二乘,不及通教体法二乘。体法二乘,不及出假菩萨。通教菩萨,不及别教初心,以闻中故。别教十回向后心,不及圆教随喜初心,以圆闻故。故知华严较量发心功德,犹未为奇。此经较量随喜功德,最为难信。然一念随喜,便具十乘。若解十乘,则功德有据。请略明之。随者,顺事顺理。事理即不思议境也。喜者,庆己庆人,即菩提心也。一念随喜,不散即止。不昏即观。是善巧安心也。顺理圆伏无明见思,顺事圆伏尘沙无知。是破法遍也。了达权实不二,是识通塞也。只于一念心中,信解不可思议佛法,即圆(四)念处。法尔具足七科道品,是调适也。既随喜已,悯己伤他,必修五悔,(一忏悔,二劝请,三随喜,四回向,五发愿。)是助开也。既能信顺事理本迹,决不以凡拟上圣,是知次位也。顺事顺理,强软诸魔所不能动,是能安忍也。实心系实境,实缘次第生,实实迭相注,是离法爱也。如此功德,岂世间财施,小果法施所能及哉!如此圆观,岂次第修中者(别教)所能及哉!初答内心随喜人功德竟。</p><p style="line-height:1.5em">　　壬二直明外听法人功德四。初自往,二分座,三劝他,四具听修行。癸今初</p><p style="line-height:1.5em">　　又、阿逸多,若人为是经故,往诣僧坊,若坐,若立,须臾听受,缘是功德,转身所生,得好上妙象、马、车乘、珍宝辇舆,及乘天宫。</p><p style="line-height:1.5em">　　癸二分座</p><p style="line-height:1.5em">　　若复有人、于讲法处坐,更有人来,劝令坐听,若分座令坐,是人功德,转身得帝释坐处,若梵王坐处,若转轮圣王所坐之处。</p><p style="line-height:1.5em">　　癸三劝他</p><p style="line-height:1.5em">　　‘阿逸多,若复有人、语馀人言:“有经、名法华,可共往听。”即受其教,乃至须臾间闻,是人功德,转身得与陀罗尼菩萨共生一处,(一)利根(二)智慧,(三)百千万世终不喑哑,(四)口气不臭,(五)舌常无病,(六)口亦无病,(七)齿不垢黑、(八、九)不黄、(十)不疏,(十一)亦不缺落、(十二)不差、(十三)不曲、(十四)唇不下垂,(十五)亦不褰缩、(十六)不粗涩、(十七)不疮胗,(十八,胗,口疮也。)亦不缺坏,(十九、二十)亦不咼斜,(廿一、廿二)不厚、(廿三)不大,(廿四)亦不黧黑,(廿五)无诸可恶,(廿六)鼻不匾虒(廿七),亦不曲戾,(廿八)面色不黑,(廿九)亦不狭长,(三十、三十一)亦不窊曲,(三十二、三十三)无有一切不可喜相,(三十四)唇舌牙齿、悉皆严好,(三十五六七八)鼻修、高直,(三十九、四十、四十一)面貌圆满,(四十二)眉高而长,(四十三四)额广、平、正,(四十五六七)人相具足,(四十八)世世所生,见佛(四十九)闻法、信受教诲。(五十)</p><p style="line-height:1.5em">　　此文亦有六根功德。利根是六根皆利。智慧是意功德。不瘖痖是舌功德。修高直,是鼻功德。后明六根清净,是相似位功德。今是相似位前功德耳。然此五十功德,或具足,或不具足。或随得一二。随其功力,不可一等也。又随喜是观行位。今明自往,分座,劝他三种。未谈理观,是名字位。名字功德,尚已如此,况观行耶!况相似、分证及究竟耶!</p><p style="line-height:1.5em">　　癸四具听修行</p><p style="line-height:1.5em">　　阿逸多,汝且观是劝于一人令往听法,功德如此。何况一心听说,读诵,而于大众,为人分别。如说修行。</p><p style="line-height:1.5em">　　初长文竟</p><p style="line-height:1.5em">　　辛二偈颂二。初颂内心随喜功德,二颂外听法人功德。壬今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　若人于法会,&nbsp;得闻是经典。乃至于一偈,随喜为他说。</p><p style="line-height:1.5em">　　如是展转教,至于第五十。最后人获福,今当分别之。</p><p style="line-height:1.5em">　　如有大施主,&nbsp;供给无量众,具满八十岁,随意之所欲。</p><p style="line-height:1.5em">　　见彼衰老相,&nbsp;发白而面皱,齿疏形枯竭,念其死不久。</p><p style="line-height:1.5em">　　我今应当教,&nbsp;令得于道果。即为方便说,涅槃真实法。</p><p style="line-height:1.5em">　　世皆不牢固,&nbsp;如水沫泡焰。汝等咸应当,疾生厌离心。</p><p style="line-height:1.5em">　　诸人闻是法,&nbsp;皆得阿罗汉。具足六神通,三明八解脱。</p><p style="line-height:1.5em">　　最后第五十,&nbsp;闻一偈随喜。是人福胜彼、不可为譬喻。</p><p style="line-height:1.5em">　　如是展转闻,&nbsp;其福尚无量。何况于法会、初闻随喜者。</p><p style="line-height:1.5em">　　壬二颂外听法人功德四。初超颂劝他,二颂自往,三颂分座,四颂具听修行。癸今初</p><p style="line-height:1.5em">　　若有劝一人,将引听法华。言此经深妙,千万劫难遇。</p><p style="line-height:1.5em">　　即受教往听,乃至须臾闻。斯人之福报,今当分别说。</p><p style="line-height:1.5em">　　世世无口患,齿不疏黄黑。唇不厚褰缺,无有可恶相。</p><p style="line-height:1.5em">　　舌不干黑短,鼻高修且直。额广而平正,面目悉端严。为人所喜见。口气无臭秽,优钵华之香,常从其口出。</p><p style="line-height:1.5em">　　癸二颂自往</p><p style="line-height:1.5em">　　若故诣僧坊,欲听法华经,须臾闻欢喜,今当说其福。</p><p style="line-height:1.5em">　　后生天人中,得妙象马车,珍宝之辇舆,及乘天宫殿。</p><p style="line-height:1.5em">　　癸三颂分座</p><p style="line-height:1.5em">　　若于讲法处,劝人坐听经。是福因缘得,释梵转轮座。</p><p style="line-height:1.5em">　　癸四颂具听修行</p><p style="line-height:1.5em">　　何况一心听,解说其义趣。如说而修行,其福不可限。</p><p style="line-height:1.5em">　　初明初品因功德以劝流通竟。释随喜功德品竟</p><p style="line-height:1.5em">　　法师功德品第十九</p><p style="line-height:1.5em">　　法师者,受持、读、诵、解说、书写五种法师。如上法师品广释。此五种行,始从名字,通于分证,皆得行之。随修一种行,皆可由五品而净六根。但五品是约观说,五种法师是约事说。是故此中读诵,非必即指第二(读诵)品人。此中解说非必即指第三讲说品人。前随喜品已明初品初心(随喜)功德。今则泛约于五事中随行一事,皆得净于六根。既云当得,即是举果(报)以劝。乃五种法师所获之功德也。然欲净六根,须修十乘观法。或以读而修十观,或以诵而修十观,或以解说而修十观,或以书写而修十观。上根观境(一不思议境),便净六根。中根从二(真正发菩提心)至六(道品调适)得净六根。下根具用十法(一观不思议境乃至十无法爱)乃净六根而阶分证。五根清净,名外庄严。意根清净,名内庄严。又,从地狱乃至诸佛一切色像悉身中现,名内庄严。以普现色身三昧,现十界像,化度一切,名外庄严。身根既尔,馀五根亦然。受持一事既尔,馀四事亦然。约五品说,随喜品既尔,馀四品倍然。(更如此)相似(位)既尔,分真(位)倍然。故言法师功德品。此世界(悉檀)意也。行者闻说此功德利,喜不自胜,勤求无厌,信心精进倍增,故言法师功德品。此为人意也。闻此说已,深识大乘有大势力,决无疑心,故言法师功德品。此对治意也。以似解之初初(即观行初品之初心)超过二乘之极果(阿罗汉果)甚至百千万倍。指始(五种法师修十乘观法)显终(入分真位),悬解(预解)第一义谛不可思议,故言法师功德品。此入理意也。</p><p style="line-height:1.5em">　　丁二明初品果功德以劝流通二。初总列数,二别解释。戊今初</p><p style="line-height:1.5em">　　尔时佛告常精进菩萨摩诃萨:‘若善男子善女人,受持是法华经,若读、若诵,若解说、若书写,是人当得八百眼功德,千二百耳功德,八百鼻功德,千二百舌功德,八百身功德,千二百意功德。以是功德,庄严六根,皆令清净。</p><p style="line-height:1.5em">　　五品观行,竖约一人。五种法师,横约五人。然随一一观,亦能圆净六根,则竖而非竖。随一一人,亦可兼行五事,则横而非横。今借非横之横,(指五种法师)以对非竖之竖。(五品观行人)信纳名受。任荷名持。受即是随,持即是喜。故以受持拟随喜品(拟,相似也)。读之与诵,还用拟第二品。解说,拟第三品(讲说品)。书写供养,堪拟第四第五两品。(兼行六度、正行六度)由其一一品中,必与十乘观法相应,是故当得六根清净之果报也。八百千二等者,但依大佛顶经释(其)相,则性德修得,二义俱成。良由现前一念心性,本自竖穷横遍。(竖约时间论,横约方位论)由竖穷故,幻现三世。由横遍故,幻现四方。约世,则世世有(四)方,三四亦是十二。约方,则方方有(三)世,四三亦是十二。故(佛顶经)云,三四四三,宛转十二也。随其一方一世,必有十界,便是一百二十。随一一界,必有十如是。便是一千二百。故(佛顶经)云,流变三叠,一十百千也。(本唯一心。一变而为三四四三之十二。二叠而为十界之百二十。三叠而为十如是之千二百也)约十方三世一切十界,亦唯有此千二百数,足以尽之。约一一众生,亦各具此千二百数,无馀无欠。约一众生,既全具此千二百数。约一一根,亦全具此千二百数。此是不可思议法性。全真成妄,全妄即真。在圣不增,在凡不减。在六根而不多,在一根而不少。故名为性德也。众生迷此性德而为逆修,致使六根之用有多有少。眼则明前不明后,四维亏一半。(即四维中只能见两隅前方,而不能见两隅后方,故云亏一半)故唯八百耳。耳则周听十方,故千二百。鼻则出息取气,入息知香,两交之际无胜力用,故唯八百。舌则宣扬(讲说)无尽,故千二百。身则合知违顺,(接触时,或知难受或知舒适)离时不知,故唯八百。意则默容世出世法,(皆能思量)尽其涯际,故千二百。此偏约迷情言也。圆人依此性德而起顺修,则六根互用,无复胜劣。一根遍照一切境,一境遍对一切根。根根尘尘,圆显法界。此偏约开悟言也。今上顺开悟,故云功德庄严清净。下顺迷情,故仍(六根中)八百千二(功德)不同。文云,虽未得天眼,即是下顺迷情(而言)。又云,肉眼力如是,即是上顺开悟。一根既尔,馀悉可知。</p><p style="line-height:1.5em">　　戊二别解释即为六。初眼根至六意根。己今初</p><p style="line-height:1.5em">　　是善男子善女人,父母所生清净肉眼,见于三千大千世界、内外所有山林河海,下至阿鼻地狱,上至有顶,亦见其中一切众生,及业因缘、果报生处,悉见悉知。’</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　若于大众中,以无所畏心,说是法华经,汝听其功德。</p><p style="line-height:1.5em">　　是人得八百,功德殊胜眼。以是庄严故,其目甚清净。</p><p style="line-height:1.5em">　　父母所生眼,悉见三千界。内外弥楼山,须弥及铁围,</p><p style="line-height:1.5em">　　并诸馀山林,大海江河水。下至阿鼻狱,上至有顶处,</p><p style="line-height:1.5em">　　其中诸众生,一切皆悉见。虽未得天眼,肉眼力如是。</p><p style="line-height:1.5em">　　夫次第五眼,则肉眼见显对色。天眼见障外色。慧眼观空。法眼观俗。佛眼观中。就天眼中,上能见下,下不能见上。梵王报得天眼,遍见自所统界,而不能傍见他界。二乘天眼能见大千。而作意则见,不作意则不见。又,目犍连以八千三昧,能见八千世界。舍利弗以一万三昧,能见一万世界等。并由入定方见,出定则不见。今明父母所生肉眼,见于大千内外上下,并非他教(藏通别)所诠。当知即是圆融肉眼,一眼一切眼,只于肉眼而具五眼之用。见大千,即天眼用。见业因缘果报,即法眼用。清净故,无见思惑,即慧眼用。清净故,伏无明惑,即佛眼用。大(涅槃)经云,虽是肉眼,名为佛眼。即佛眼故,名为清净。具五眼故,名为庄严。即是相似佛眼,亦是相似佛五眼也。犹是分段之身,故名父母所生肉眼。故顺迷情而言八百。已证相似之解,故似如来。称性五眼,故顺开悟而言功德。又准下文,亦应具见佛及菩萨声闻众等。亦应具见声香味触及与法等。既得相似圆融五眼,必得相似六根互用,但是文略(不言)也。偈中初三句,具显三轨。若于大众中,是如来室。以无所畏心,是如来衣。说是法华经,是如来座。三轨宏经,十乘具足。故得六根清净,岂徒然哉。弥楼,此云光。即七金山之一也。</p><p style="line-height:1.5em">　　己二耳根</p><p style="line-height:1.5em">　　复次、常精进,若善男子、善女人,受持此经,若读,若诵,若解说,若书写,得千二百耳功德。以是清净耳,闻三千大千世界,下至阿鼻地狱,上至有顶,其中内外种种语言音声,象声,马声,牛声,车声,啼哭声,愁叹声,螺声,鼓声,钟声,铃声,笑声,语声,男声,女声,童子声,童女声,法声,非法声,苦声,乐声,凡夫声,圣人声,喜声,不喜声,天声,龙声,夜叉声,乾闼婆声,阿修罗声,迦楼罗声、紧那罗声,摩睺罗伽声,火声,水声,风声,地狱声,畜生声,饿鬼声,比丘声,比丘尼声,声闻声,辟支佛声,菩萨声,佛声。以要言之,三千大千世界中,一切内外所有诸声,虽未得天耳,以父母所生清净常耳,皆悉闻知。如是分别种种音声,而不坏耳根。’</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　父母所生耳,&nbsp;清净无浊秽。以此常耳闻,三千世界声。</p><p style="line-height:1.5em">　　象马车牛声,&nbsp;钟铃螺鼓声。琴瑟箜篌声,箫笛之音声。</p><p style="line-height:1.5em">　　清净好歌声,&nbsp;听之而不著。无数种人声,闻悉能解了。</p><p style="line-height:1.5em">　　又闻诸天声,&nbsp;微妙之歌音。及闻男女声,童子童女声。</p><p style="line-height:1.5em">　　山川险谷中,&nbsp;迦陵频伽声。命命等诸鸟,悉闻其音声。</p><p style="line-height:1.5em">　　地狱众苦痛,&nbsp;种种楚毒声。&nbsp;饿鬼饥渴逼,求索饮食声。</p><p style="line-height:1.5em">　　诸阿修罗等,&nbsp;居在大海边。自共言语时,出于大音声。</p><p style="line-height:1.5em">　　如是说法者,&nbsp;安住于此间。遥闻是众声,而不坏耳根。</p><p style="line-height:1.5em">　　十方世界中、&nbsp;禽兽鸣相呼。其说法之人,于此悉闻之。</p><p style="line-height:1.5em">　　其诸梵天上,&nbsp;光音及遍净。乃至有顶天,言语之音声,。法师住于此,&nbsp;悉皆得闻之。一切比丘众,及诸比丘尼。</p><p style="line-height:1.5em">　　若读诵经典,&nbsp;若为他人说。法师住于此,悉皆得闻之。</p><p style="line-height:1.5em">　　复有诸菩萨,&nbsp;读诵于经法。若为他人说,撰集解其义。</p><p style="line-height:1.5em">　　如是诸音声,&nbsp;悉皆得闻之。诸佛大圣尊,教化众生者。</p><p style="line-height:1.5em">　　于诸大会中,&nbsp;演说微妙法。持此法华者,悉皆得闻之。</p><p style="line-height:1.5em">　　三千大千界,&nbsp;内外诸音声。下至阿鼻狱,上至有顶天。</p><p style="line-height:1.5em">　　皆闻其音声,&nbsp;而不坏耳根。其耳聪利故,悉能分别知。</p><p style="line-height:1.5em">　　持是法华者,&nbsp;虽未得天耳。但用所生耳,功德已如是。</p><p style="line-height:1.5em">　　遍闻大千内外十法界声。闻六道,即肉天二耳。闻二乘,即慧耳。闻菩萨,即法耳。闻佛,即佛耳。又,父母所生,即肉耳。能闻内外,即天耳。听之而不著,即慧耳。悉能分别知,即法耳。一时互闻,不可思议,即佛耳。</p><p style="line-height:1.5em">　　己三鼻根</p><p style="line-height:1.5em">　　‘复次常精进,若善男子善女人,受持是经,若读,若诵,若解说,若书写,成就八百鼻功德。以是清净鼻根,闻于三千大千世界,上下内外种种诸香。须曼那华香,阇提华香,末利华香,薝蔔华香,波罗罗华香,赤莲华香,青莲华香,白莲华香,华树香,果树香,栴檀香,沉水香,多摩罗跋香,多伽罗香,及千万种和香,若末,若丸,若涂香。持是经者,于此间住,悉能分别。又复别知众生之香,象香,马香,牛羊等香。男香,女香,童子香,童女香,及草木丛林香。若近、若远,所有诸香,悉皆得闻,分别不错。持是经者,虽住于此,亦闻天上诸天之香。波利质多罗,拘鞞陀罗树香,及曼陀罗华香,摩诃曼陀罗华,曼殊沙华香,摩诃曼殊沙华香。栴檀,沉水,种种末香。诸杂华香。如是等天香,和合所出之香,无不闻知。又闻诸天身香,释提桓因在胜殿上,五欲娱乐嬉戏时香,若在妙法堂上、为忉利诸天说法时香,若于诸园游戏时香,及馀天等男女身香,皆悉遥闻。如是展转,乃至梵世,上至有顶诸天身香,亦皆闻之。并闻诸天所烧之香。及声闻香,辟支佛香,菩萨香,诸佛身香。亦皆遥闻,知其所在。虽闻此香,然于鼻根不坏不错。若欲分别为他人说,忆念不谬。’</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　是人鼻清净,于此世界中,若香若臭物,种种悉闻知。</p><p style="line-height:1.5em">　　须曼那阇提,多摩罗栴檀。沉水及桂香,种种华果香。</p><p style="line-height:1.5em">　　及知众生香,男子女人香。说法者远住,闻香知所在。</p><p style="line-height:1.5em">　　大势转轮王,小转轮及子。群臣诸宫人,闻香知所在。</p><p style="line-height:1.5em">　　身所著珍宝,及地中宝藏。转轮王宝女,闻香知所在。</p><p style="line-height:1.5em">　　诸人严身具,衣服及璎珞。种种所涂香,闻香知其身。</p><p style="line-height:1.5em">　　诸天若行坐,游戏及神变。持是法华者,闻香悉能知。</p><p style="line-height:1.5em">　　诸树华果实,及酥油香气。持经者住此,悉知其所在。</p><p style="line-height:1.5em">　　诸山深险处,栴檀树花敷。众生在中者,闻香皆能知。</p><p style="line-height:1.5em">　　铁围山大海,地中诸众生,。&nbsp;持经者闻香,悉知其所在。</p><p style="line-height:1.5em">　　阿修罗男女,及其诸眷属。鬥诤游戏时,闻香皆能知。</p><p style="line-height:1.5em">　　旷野险隘处,狮子象虎狼。野牛水牛等,闻香知所在。</p><p style="line-height:1.5em">　　若有怀妊者,未辨其男女。无根及非人,闻香悉能知。</p><p style="line-height:1.5em">　　以闻香力故,知其初怀妊,成就不成就,安乐产福子。</p><p style="line-height:1.5em">　　以闻香力故,知男女所念。染欲痴恚心,亦知修善者。</p><p style="line-height:1.5em">　　地中众伏藏,金银诸珍宝。铜器之所盛,闻香悉能知。</p><p style="line-height:1.5em">　　种种诸璎珞,无能识其价。闻香知贵贱、出处及所在。</p><p style="line-height:1.5em">　　天上诸华等,曼陀曼殊沙。波利质多树,闻香悉能知。</p><p style="line-height:1.5em">　　天上诸宫殿,上中下差别。众宝花庄严,闻香悉能知。</p><p style="line-height:1.5em">　　天园林胜殿,诸观妙法堂。在中而娱乐,闻香悉能知。</p><p style="line-height:1.5em">　　诸天若听法,或受五欲时。来往行坐卧,闻香悉能知。</p><p style="line-height:1.5em">　　天女所著衣,好华香庄严。周旋游戏时,闻香悉能知。</p><p style="line-height:1.5em">　　如是展转上,乃至于梵世。入禅出禅者,闻香悉能知。</p><p style="line-height:1.5em">　　光音遍净天,乃至于有顶。&nbsp;初生及退没,闻香悉能知。</p><p style="line-height:1.5em">　　诸比丘众等,于法常精进。若坐若经行,及读诵经典。</p><p style="line-height:1.5em">　　或在林树下,专精而坐禅。持经者闻香,悉知其所在。</p><p style="line-height:1.5em">　　菩萨志坚固,坐禅若读诵。或为人说法,闻香悉能知。</p><p style="line-height:1.5em">　　在在方世尊,一切所恭敬。愍众而说法,闻香悉能知。</p><p style="line-height:1.5em">　　众生在佛前,闻经皆欢喜。如法而修行,闻香悉能知。</p><p style="line-height:1.5em">　　虽未得菩萨,无漏法生鼻。而是持经者,先得此鼻相。</p><p style="line-height:1.5em">　　父母所生,即肉鼻。大千内外,即天鼻。不染不著,即慧鼻。分别不谬,即法鼻。一时互用,即佛鼻。此章明互用最为显著委悉。知好恶,别贵贱,辨天宫庄严等,即鼻有眼用。读经说法,闻香能知,即鼻有耳用。诸树华果实及酥油香气,即鼻有舌用。入禅出禅,有八触。五欲嬉戏,亦是触尘,即鼻有身用。染欲痴恚心,亦知修善者,即鼻有意用。无迷情执见,则惟鼻用最劣。故小乘六通,但约眼耳身意,不明鼻舌二通。然舌能说法,犹为稍胜。鼻惟通息,更无他能。今偏于此章广明胜用者,正显圆通妙性,实无优劣。姑顺迷情,且用八百。(若)相似佛鼻,千二宛然。</p><p style="line-height:1.5em">　　己四舌根</p><p style="line-height:1.5em">　　复次常精进,若善男子善女人,受持是经,若读,若诵,若解说,若书写,得千二百舌功德。若好,若丑,若美,不美,及诸苦涩物,在其舌根,皆变成上味。如天甘露,无不美者。若以舌根,于大众中有所演说。出深妙声,能入其心,皆令欢喜快乐。又诸天子,天女,释梵诸天,闻是深妙音声,有所演说,言论次第,皆悉来听。及诸龙,龙女,夜叉,夜叉女,乾闼婆,乾闼婆女,阿修罗,阿修罗女,迦楼罗,迦楼罗女,紧那罗,紧那罗女,摩睺罗伽,摩睺罗伽女。为听法故,皆来亲近,恭敬供养。及比丘,比丘尼,优婆塞,优婆夷,国王,王子,群臣,眷属。小转轮王,大转轮王,七宝千子,内外眷属。乘其宫殿,俱来听法,以是菩萨善说法故。婆罗门,居士,国内人民,尽其形寿,随侍供养。又诸声闻,辟支佛,菩萨,诸佛,常乐见之。是人所在方面,诸佛皆向其处说法。悉能受持一切佛法,又能出于深妙法音。’</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　是人舌根净,终不受恶味。其有所食噉,悉皆成甘露。</p><p style="line-height:1.5em">　　以深净妙声,于大众说法。以诸因缘喻,引导众生心。</p><p style="line-height:1.5em">　　闻者皆欢喜,设诸上供养。诸天龙夜叉,及阿修罗等。</p><p style="line-height:1.5em">　　皆以恭敬心,而共来听法。是说法之人,若欲以妙音,</p><p style="line-height:1.5em">　　遍满三千界,随意即能至。大小转轮王,及千子眷属。</p><p style="line-height:1.5em">　　合掌恭敬心,常来听受法。诸天龙夜叉,罗刹毗舍阇。</p><p style="line-height:1.5em">　　亦以欢喜心,常乐来供养。梵天王魔王,自在大自在。</p><p style="line-height:1.5em">　　如是诸天众,常来至其所。诸佛及弟子,闻其说法音。</p><p style="line-height:1.5em">　　常念而守护,或时为现身。</p><p style="line-height:1.5em">　　父母所生,即肉舌。能作十法界语,即五舌义明矣。又能作十界语,即天舌。不坏,即慧舌。不谬,即法舌。一时互用,即佛舌也。问,苦涩恶味,至舌皆变成上味。众色到眼,何不变成妙色。旧答不例。(前人谓不能比例)味有损益,损者变,不损者不变。诸色不坏眼,故不例。今解不尔。一切色,同佛色。一切声,同佛声。乃至一切法同佛法。等皆清净,例亦何妨。遍知一切色声香味触法,无乱无谬,分别亦何妨。虽无著而能分别,岂同二乘之观空。虽分别而不坏诸根,岂同凡夫之滞有。自在之根,那(得)作顽碍之解。</p><p style="line-height:1.5em">　　己五身根</p><p style="line-height:1.5em">　　复次常精进,若善男子善女人,受持是经,若读,若诵,若解说,若书写,得八百身功德。得清净身,如净琉璃,众生喜见。其身净故,三千大千世界众生,生时,死时,上下好丑,生善处,恶处,悉于中现。及铁围山,大铁围山,弥楼山,摩诃弥楼山等诸山,及其中众生,悉于中现。下至阿鼻地狱,上至有顶,所有及众生,悉于中现。若声闻,辟支佛,菩萨,诸佛说法,皆于身中现其色像。’</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　若持法华者,其身甚清净。如彼净琉璃,众生皆喜见。</p><p style="line-height:1.5em">　　又如净明镜,悉见诸色像。菩萨于净身,皆见世所有。</p><p style="line-height:1.5em">　　唯独自明了,馀人所不见。三千世界中,一切诸群萌。</p><p style="line-height:1.5em">　　天人阿修罗,地狱鬼畜生。如是诸色像,皆于身中现。</p><p style="line-height:1.5em">　　诸天等宫殿,乃至于有顶。铁围及弥楼,摩诃弥楼山。</p><p style="line-height:1.5em">　　诸大海水等,皆于身中现。诸佛及声闻,佛子菩萨等。</p><p style="line-height:1.5em">　　若独若在众,说法悉皆现。虽未得无漏&nbsp;,&nbsp;法性之妙身。</p><p style="line-height:1.5em">　　以清净(平)常(父母所生之)体,一切于中现。</p><p style="line-height:1.5em">　　世间所有,皆于身中现,肉身用也。上至有顶(天),于身中现,天身用也。二乘于身中现,慧身用也。菩萨于身中现,法身用也。佛于身中现,佛身用也。一时圆现,一时互用。(佛身)一时无谬。(法身)一时无著。(慧身)</p><p style="line-height:1.5em">　　己六意根</p><p style="line-height:1.5em">　　复次常精进,若善男子善女人,如来灭后,受持是经。若读,若诵,若解说,若书写,得千二百意功德。以是清净意根,乃至闻一偈一句,通达无量无边之义。解是义已,能演说一句一偈,至于一月,四月,乃至一岁。诸所说法,随其义趣,皆与实相不相违背。若说俗间经书,治世语言,资生业等,皆顺正法。三千大千世界六趣众生,心之所行,心所动作,心所戏论,皆悉知之。虽未得无漏智慧,而其意根清净如此。是人有所思惟,筹量、言说,皆是佛法,无不真实。亦是先佛经中所说。’</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　是人意清净,明利无浊秽,以此妙意根,知上中下法。</p><p style="line-height:1.5em">　　乃至闻一偈,通达无量义。次第如法说,月四月至岁。</p><p style="line-height:1.5em">　　是世界内外,一切诸众生,若天龙及人,夜叉鬼神等。</p><p style="line-height:1.5em">　　其在六趣中,所念若干种,持法华之报,一时皆悉知。</p><p style="line-height:1.5em">　　十方无数佛,百福庄严相,为众生说法,悉闻能受持。</p><p style="line-height:1.5em">　　思惟无量义,说法亦无量,终始不忘错,以持法华故。</p><p style="line-height:1.5em">　　悉知诸法相,随义识次第,达名字语言,如所知演说。</p><p style="line-height:1.5em">　　此人有所说,皆是先佛法,以演此法故,于众无所畏。</p><p style="line-height:1.5em">　　持法华经者,意根净若斯。虽未得无漏,先有如是相。</p><p style="line-height:1.5em">　　是人持此经,安住稀有地。为一切众生、欢喜而爱敬。</p><p style="line-height:1.5em">　　能以千万种,善巧之语言,分别而说法,持法华经故。</p><p style="line-height:1.5em">　　世间资生产业皆顺正法,即人意净。天心所行,天所动作悉知,即天意净。四月表四谛,一岁是十二月,表十二因缘。皆与实相不相违背,即慧意净。一月表一大乘,即法意净。有所思量皆是先佛经中所说,即佛意净。一时圆明,一时圆互(即佛意)一时无染,(即慧意)一时无谬(即法意)二明初品果功德以劝流通竟。释法师功德品竟</p><p style="line-height:1.5em">　　常不轻菩萨品第二十</p><p style="line-height:1.5em">　　此品引信毁罪福,乃证劝流通。菩萨内怀不轻之解,外敬不轻之境。(世界悉檀意)身立不轻之行,(为人)口宣不轻之教,(对治)人作不轻之目。(第一义悉檀)。不轻之解者,法华论(西竺世亲菩萨著,后魏菩提流支译)云,此菩萨知众生有佛性,不敢轻之。佛性有五:正因佛性,通亘本当(通于迷悟因果)缘了二因佛性,种子本有,非适今(才有)也。(还约性德以明二因。以对新熏,戒修得故)果性,(菩提)果果性。(涅槃)定当得之。决不虚也。(了因至果,转名菩提。缘因至果,转名涅槃。又性德三因,至果之时,了名三种菩提(真性菩提、实智菩提、方便菩提。缘名三种涅槃(性净涅槃、圆净涅槃、方便净涅槃。)是名不轻之解。将(己)解以观人,彼亦如此,是名不轻之境。敬此境故,(故往礼拜)名不轻之行。宣此语故,(汝等皆当作佛)名不轻之教。昔毁者(骂菩萨比丘者)以此目人(呼之为常不轻)今经家以此名品,此因缘释也。</p><p style="line-height:1.5em">　　约教者,藏通二教,不诠(解)中道佛性。别入通,通含别,明二种人有佛性,三种人无佛性。(谓定性声闻、定性缘觉及阐提无佛性。斯皆是不了义说)别教但知有正因佛性,不说有缘了性,况知有果性,果果性耶!今云,汝等皆当作佛,具有五佛性故,即是开显圆教*轮也。故见实三昧经云,佛为父王说,一切皆是佛。王问,一切众生即是佛否?佛答,若如实见众生,于其即是佛。今类(仿)此语,若不如实见佛,于其即非圣。譬如初学射的,(箭靶)多乖(不中),少中。若以地为的,无往不中。若分别贤圣,孰是孰非,(那个是,那个不是)。如实观之,(谓理本皆同)即是佛也。</p><p style="line-height:1.5em">　　本迹者,本已成佛,久远久远。中间垂迹。复于威音王世,为常不轻。流通本迹四一,化度众生。(四一者,理一,即中道一实相之理也。文云,诸佛唯以一大事因缘故,出现于世,为令众生开示悟入佛之知见。佛知见,即理一也。行一,行即所修一乘之妙行也。文云,正直舍方便,但说无上道。又云,诸有所作,常为一事。事即是行。故名行一也。人一,人即所化众生。但为教化菩萨,成就佛道故名人一。教一,教谓圆顿妙教,即一佛乘也。文云,十方佛土中,唯有一乘法。无二亦无三,故名教一也。)今又垂迹,示成正觉,番番(化度无尽),威猛大势之力也。</p><p style="line-height:1.5em">　　观心者,苦即正因佛性,惑即了因佛性,业即缘因佛性。了因,即果佛性。缘因,即果果佛性。又三因至果,即转名三菩提三涅槃。故即以性德三因而为果性及果果性。一念具足三因五因,不纵横,不一异。一切众生,无不皆然。常作是解,即是常不轻(菩萨)也。</p><p style="line-height:1.5em">　　丁三引信毁福罪证劝流通二。初长文,二偈颂。戊长文为三。初双指前品所说罪福,二双明往昔信毁果报,三劝持。己今初</p><p style="line-height:1.5em">　　尔时佛告得大势菩萨摩诃萨:‘汝今当知,若比丘,比丘尼,优婆塞,优婆夷,持法华经者。若有恶口,骂詈诽谤,获大罪报,如前(法师品)所说。其所得功德,如向(法师功德品)所说、眼耳鼻舌身意清净。</p><p style="line-height:1.5em">　　己二双明往昔信毁果报二。初明事本,二明本事。庚初明事本者,通举往昔威音王佛,以为不轻事之本也。又为二。初明最初一佛,二明次第二万亿佛。辛初中六。初时节至正像。壬今初</p><p style="line-height:1.5em">　　得大势,乃往古昔,过无量无边不可思议阿僧祇劫,</p><p style="line-height:1.5em">　　虽云无量无边,若望(比照)寿量品中所谓尘劫,则不啻(何止)近。故知此是果后,复示行因之相也。问,前既开迹显本,今胡(何)复举迹中因行。答,正由既显本已,时会(大众)了知所说然灯时事,日月灯明时事,大通智胜时事,威音王时事,并属中间化他方便。并是自在神通之力,师子奋迅之力,威猛大势之力也。</p><p style="line-height:1.5em">　　壬二名号</p><p style="line-height:1.5em">　　有佛、名威音王如来,应供,正遍知,明行足,善逝,世间解,无上士,调御丈夫,天人师,佛,世尊。</p><p style="line-height:1.5em">　　壬三劫国</p><p style="line-height:1.5em">　　劫名离衰,国名大成。</p><p style="line-height:1.5em">　　壬四说法</p><p style="line-height:1.5em">　　其威音王佛,于彼世中,为天人阿修罗说法,为求声闻者,说应四谛法,度生老病死,究竟涅槃。为求辟支佛者,说应十二因缘法。为诸菩萨,因阿耨多罗三藐三菩提,说应六波罗蜜法。究竟佛慧。</p><p style="line-height:1.5em">　　先方便施三,后究竟佛慧是显一,悉与今佛同也。</p><p style="line-height:1.5em">　　壬五佛寿</p><p style="line-height:1.5em">　　得大势,是威音王佛,寿四十万亿那由他恒河沙劫。</p><p style="line-height:1.5em">　　壬六正像</p><p style="line-height:1.5em">　　正法住世劫数,如一阎浮提微尘。像法住世劫数,如四天下微尘。其佛饶益众生已,然后灭度。</p><p style="line-height:1.5em">　　初明最初一佛竟</p><p style="line-height:1.5em">　　辛二明次第第二万亿佛</p><p style="line-height:1.5em">　　正法像法灭尽之后,于此国土,复有佛出,亦号威音王如来,应供,正遍知,明行足,善逝世间解,无上士,调御丈夫,天人师,佛,世尊。如是次第有二万亿佛,皆同一号。</p><p style="line-height:1.5em">　　正像灭尽,后佛方出。众生种熟脱之机缘,法应如是故也。初明事本竟</p><p style="line-height:1.5em">　　庚二明本事者,别约最初威音王佛时不轻之事。是我世尊垂迹,重复示现本行菩萨道之事也。文为三。初就本时双标两人名,二双明信毁之相,三双明信毁果报。辛今初</p><p style="line-height:1.5em">　　最初威音王如来,既已灭度,正法灭后,于像法中,增上慢比丘有大势力。尔时有一菩萨比丘,名常不轻,</p><p style="line-height:1.5em">　　本时者,最初威音王佛像法中也。(双标两人名者)毁者,本时(四众中)名增上慢。信者,本时名常不轻。夫增上慢者,由秉权教修权行,微有所得。不知次位深浅,误认暖法四禅以为四果。妄自生满足想。此等即是无闻比丘之流。纵无不轻强毒以大,(指为强受法身记)亦必堕落,宜为下圆顿种。故以礼拜授记,作得度因缘也。</p><p style="line-height:1.5em">　　辛二双明信毁之相二。初明信者之得,二明毁者之失。壬今初</p><p style="line-height:1.5em">　　得大势以何因缘,名常不轻,是比丘凡有所见,若比丘比丘尼优婆塞优婆夷,皆悉礼拜赞叹而作是言:“我深敬汝等,不敢轻慢。所以者何。汝等皆行菩萨道,当得作佛。”而是比丘,不专读诵经典,但行礼拜。乃至远见四众,亦复故往礼拜赞叹而作是言:“我不敢轻于汝等,汝等皆当作佛。”</p><p style="line-height:1.5em">　　名常不轻,即人一。凡有所见,即理一。皆悉礼拜,即行一。而作是言,即教一。此自行四一也。汝等,即人一。皆行菩萨道,即行一。当得作佛,即证理一。诠此三一,即是教一。此佛四一化他也。良由彼时四众,既多起增上慢,执方便之方便,著小之小。(藏教已为方便,暖法又是藏教方便。四果已小,四禅又是小中之小也。)故以大乘实义而开晓之。不敢轻慢,对治增上慢失也。言汝等皆行菩萨道者,四念处是摩诃衍。暖法四禅,并资(助)实相。若知所行是菩萨道,则始终理等,而次位历然,终不起增上慢也。不专读诵但行礼拜者,道示初随喜品之相。随喜一切法,悉有安乐性,皆一实相。随喜一切人,皆有三佛性。有心者皆得作佛,即正因性。读诵威音王权乘遗法,即了因性。暖法四禅皆菩萨道,即缘因性。故不敢轻慢而深敬之。敬人敬法,不起诤兢,即随喜意也。乃至远见四众等者,表示本四一也。远见四众,表本人一。故往礼拜,表本行一。而作是言,表本教一。皆当作佛,表本理一。以此本迹四一,强毒增上慢人,令成圆顿妙种。可谓得正说之宏宗也。又,不轻深敬,是如来座。忍于打骂是如来衣。以慈悲心常行不替(废),是如来室。又深敬,是意业。不轻之说,是口业。故往礼拜,是身业。此三与慈悲俱,是誓愿安乐行。可谓得流通之妙益也。又此品望(比照)法师功德品,则彼是全宏经文,此是略宏经意。全略虽殊,获果不二。又以此意,望馀经教,凡有四别:一者小典生信,未是佛因。今经或毁,还成妙种。二者诸经但明顺化宏教,此品礼俗,(并礼四众)逆化通经。三者馀经所表,权实尚隔(权不即实)。此经表开,莫非四一。四者诸经所表,迹尚不周。此品兼表本迹二相也。</p><p style="line-height:1.5em">　　壬二明毁者之失</p><p style="line-height:1.5em">　　四众之中,有生嗔恚,心不净者,恶口骂詈言:“是无智比丘,从何所来?自言我不轻汝,而与我等授记,当得作佛。我等不用如是虚妄授记。</p><p style="line-height:1.5em">　　此明增上慢人不信四一而毁骂也。不用如是虚妄授记,即不信教一。以授记为虚妄,则不知自己所行是菩萨道,即不信行一。不知我等当得作佛,即不信人一及理一也。</p><p style="line-height:1.5em">　　如此经历多年,常被骂詈,不生嗔恚。常作是言:“汝当作佛。”说是语时,众人或以杖木瓦石而打掷之,避走远住,犹高声唱言:“我不敢轻于汝等,汝等皆当作佛。”以其常作是语故,增上慢比丘比丘尼,优婆塞优婆夷,号之为常不轻。</p><p style="line-height:1.5em">　　被骂不嗔,常作是言,结信心不退之相也。杖等打掷,结不受开权显实之四一也。避走远住,犹高声唱。以訾毁故,号为常不轻,结不受开近显远之四一也。问,释迦四十馀年,不务速说。不轻凡有所见,造次而言(汝等皆当作佛)何也?答,(此等声闻)本已有善。(大通佛时已为覆讲结缘,下一乘种)释迦以小而将护之。(中途迷失,乃暂时岐路,终必向大,故为彼说小)(此等增上慢)未有善,(尚未有大乘善种,乃堕落有分)不轻以大而强毒之(为彼强受法身之记,终必因之得不退也)二双明信毁之相竟</p><p style="line-height:1.5em">　　辛三双明信毁果报二。初明信者果报,二明毁者果报。壬初中二。初明果报,二结会古今。癸今初</p><p style="line-height:1.5em">　　是比丘、临欲终时,于虚空中,具闻威音王佛先所说法华经二十千万亿偈,悉能受持,即得如上眼根清净,耳鼻舌身意根清净。得是六根清净已,更增寿命二百万亿那由他岁,广为人说是法华经。于时增上慢四众,比丘比丘尼,优婆塞优婆夷,轻贱是人,为作不轻名者,见其得大神通力,乐说辩力,大善寂力,闻其所说,皆信伏随从。是菩萨复化千万亿众,令住阿耨多罗三藐三菩提。命终之后,得值二千亿佛,皆号日月灯明。于其法中,说是法华经,以是因缘,复值二千亿佛,同号云自在灯王。于此诸佛法中、受持读诵,为诸四众说此经典故,得是常眼清净,耳鼻舌身意诸根清净。于四众中说法,心无所畏。’得大势,是常不轻菩萨摩诃萨,供养如是若干诸佛,恭敬尊重赞叹,种诸善根,于后复值千万亿佛。亦于诸佛法中,说是经典,功德成就,当得作佛。</p><p style="line-height:1.5em">　　问,不轻既是释迦垂迹,本已成佛,何得又云种诸善根,乃至功德成就,当得作佛。答(佛度众生,不可思议)本地功德,并置不用。复示因行,复示得果。遍于十方,亘于三世。番番不息,不可思议。故云,我行菩萨道时所成寿命,今犹未尽。既成佛时,不用菩萨所成寿命。则垂迹时,亦必不用本地所有功德也。又,梵网经,吾今来此世界八千返,为此娑婆世界坐金刚华光王座。既于娑婆示现成佛八千返。他方分身所遍之处亦可例知。此中共论信者三报。六根清净更增寿命,是现报。命终值佛,是生报。复值诸佛乃至成佛是后报也。</p><p style="line-height:1.5em">　　癸二结会古今</p><p style="line-height:1.5em">　　得大势,于意云何,尔时常不轻菩萨,岂异人乎,则我身是。若我于宿世,不受持读诵此经,为他人说者,不能疾得阿耨多罗三藐三菩提。我于先佛所、受持读诵此经,为人说故,疾得阿耨多罗三藐三菩提。</p><p style="line-height:1.5em">　　文分二段,初,得大势下,正结会。次若我于宿世下,是举信者而劝(信)顺也。初明信者果报竟。</p><p style="line-height:1.5em">　　壬二明毁者果报二。初明果报,二结会古今。癸今初</p><p style="line-height:1.5em">　　得大势,彼时四众比丘比丘尼,优婆塞优婆夷,以嗔恚意轻贱我故,二百亿劫、常不值佛,不闻法,不见僧,千劫于阿鼻地狱受大苦恼,毕是罪已,复遇常不轻菩萨,教化阿耨多罗三藐三菩提。</p><p style="line-height:1.5em">　　由谤,故堕苦。由闻作佛之记,结圆顿缘。复是不轻菩萨宏誓愿力所摄受故,复得相遇而受教化也。问,若因谤堕苦,何故菩萨为作苦因。答,彼既怀增上慢,纵令不谤,亦必堕苦。今因谤(法)堕,得作远因。如人倒地,还从地起。故以正谤接于邪堕。问,何不以神通力,令其皆信伏随从?答,诸佛菩萨非不欲之。但为众生,机宜各别。自有不到地狱决不肯发心者,譬如良医,为治恶疾,不得不用针灸及苦药也。</p><p style="line-height:1.5em">　　癸二结会古今</p><p style="line-height:1.5em">　　得大势,于汝意云何,尔时四众常轻是菩萨者,岂异人乎,今此会中跋陀婆罗等五百菩萨,师子月等五百比丘,尼思佛等五百优婆塞,皆于阿耨多罗三藐三菩提不退转者是。</p><p style="line-height:1.5em">　　二双明往昔信毁果报竟</p><p style="line-height:1.5em">　　己三劝持</p><p style="line-height:1.5em">　　得大势,当知是法华经,大饶益诸菩萨摩诃萨,能令至于阿耨多罗三藐三菩提。是故诸菩萨摩诃萨,于如来灭后,常应受持,读诵,解说,书写是经。</p><p style="line-height:1.5em">　　承上所明,不惟信者疾得成佛。亦使毁者终得不退。故当勤习五种之行,所谓受持、读、诵、解说、书写也。初长文竟</p><p style="line-height:1.5em">　　戊二偈颂二。初颂信毁果报,二颂劝持。己初中二。初颂事本,二本事。庚今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　过去有佛,号威音王,神智无量,将导一切,</p><p style="line-height:1.5em">　　天人龙神、所共供养。</p><p style="line-height:1.5em">　　庚二颂本事三。初颂双标两名,二颂双明信毁,三颂双明果报。辛今初</p><p style="line-height:1.5em">　　是佛灭后,法欲尽时。有一菩萨,名常不轻。时诸四众,计著于法。</p><p style="line-height:1.5em">　　计著于法,即增上慢也。是法不可示,言辞相寂灭。若定谓是有,即是著法。定谓是无,亦是著法。定谓亦有亦无,亦是著法。定谓非有非无,亦是著法。定谓离四句故不可得说,亦是著法。故佛藏经云,刀轮害阎浮人,其罪犹少。有所得心说大乘者,其罪过彼。大论云,执有与无诤。乃至执非有非无与有无诤。如牛皮龙绳俱不免患。中论云,诸佛说空法,本为化于有。若有著空者,诸佛所不化。若定言诸法,非有非无者,是名愚痴论。当知若得四悉檀意,自行化他,皆能无著。若失四悉檀意,皆名著法。以著法故,有所得心,劣于小证而生矜傲,名增上慢也。</p><p style="line-height:1.5em">　　辛二双明信毁</p><p style="line-height:1.5em">　　不轻菩萨,往到其所,&nbsp;而语之言,我不轻汝,</p><p style="line-height:1.5em">　　汝等行道,皆当作佛。诸人闻已,轻毁骂詈,</p><p style="line-height:1.5em">　　不轻菩萨,能忍受之。</p><p style="line-height:1.5em">　　辛三颂双明果报二。初颂信者果报,二颂毁者果报。壬今初</p><p style="line-height:1.5em">　　其罪毕已,临命终时,得闻此经,六根清净。神通力故,增益寿命。复为诸人,&nbsp;广说是经。诸著法众,皆蒙菩萨,教化成就,令住佛道。不轻命终,值无数佛。说是经故,得无量福。渐具功德,疾成佛道。彼时不轻,则我身是。</p><p style="line-height:1.5em">　　其罪毕已者,既垂迹为六根未净之人,必垂示同病行之罪。由此罪故,多招打骂。由能忍故,罪毕(六)根净也。</p><p style="line-height:1.5em">　　壬二颂毁者果报</p><p style="line-height:1.5em">　　时四部众,著法之者,闻不轻言、汝当作佛。以是因缘,值无数佛。此会菩萨,五百之众。并及四部,清信士女。今于我前,&nbsp;听法者是。我于前世,劝是诸人,听受斯经,第一之法。开示教人,令住涅槃。世世受持,&nbsp;如是经典。</p><p style="line-height:1.5em">　　初颂信毁果报竟</p><p style="line-height:1.5em">　　己二颂劝持</p><p style="line-height:1.5em">　　亿亿万劫,至不可议。时乃得闻,&nbsp;是法华经。亿亿万劫,&nbsp;至不可议。诸佛世尊,时说是经。是故行者,于佛灭后,闻如是经,勿生疑惑。应当一心,广说此经。世世值佛,疾成佛道。</p><p style="line-height:1.5em">　　问,长文既明此经有大饶益,乃至毁者亦终得益,何故亿亿万劫至不可议,诸佛乃时说是经耶!答,有四悉益,则可得说。无四悉益,诸佛终不妄说法也。是故欲宏大法,先须明了四悉因缘。二别说迹本两门竟</p><p style="line-height:1.5em">　　甲三流通迹本两门,共八品经,分为三意。初神力嘱累两品,明付嘱流通。二药王下五品,(药王加上妙音、观音、陀罗尼、妙庄严王四品。)约化他劝流通。三普贤劝发品,约自行劝流通。乙初中二。初神力品,明菩萨受命宏经。二嘱累品,明如来摩顶付嘱。释常不轻菩萨品竟</p><p style="line-height:1.5em">　　如来神力品第二十一</p><p style="line-height:1.5em">　　如来,上已释竟。神名不测,力名幹用。不测则天然之体深,幹用则转变之力大。此品中为付嘱深法,现十种大力。故名神力品。(神在于内,即是体宗。力名幹用,即显经用。佛说本迹,口轮力用已毕于前。今复身轮现此胜用,令众流通本迹之教。故云体深力大)</p><p style="line-height:1.5em">　　丙初明菩萨受命宏经二。初长文,二偈颂。丁初中三。初菩萨受命,二佛现神力,三结要劝持。戊今初</p><p style="line-height:1.5em">　　尔时千世界微尘等菩萨摩诃萨,从地涌出者,皆于佛前,一心合掌。瞻仰尊颜,而白佛言:‘世尊,我等于佛灭后,世尊分身所在国土,灭度之处,当广说此经。所以者何,我等亦自欲得是真净大法,受持读诵,解说书写而供养之。</p><p style="line-height:1.5em">　　发誓宏经为三。一明时节,是佛灭后。二明处所,是分身国土。三明利益,非但益他,亦自欲得真净大法。自他兼济也。实体名真,权用名净,权实不二名大。又,非权非实名真,能权能实名净,遮照不二名大。</p><p style="line-height:1.5em">　　戊二佛现神力二。初约所对总标,二约所表正现十。己今初</p><p style="line-height:1.5em">　　尔时世尊于文殊师利等,无量百千万亿旧住娑婆世界菩萨摩诃萨,及诸比丘,比丘尼,优婆塞,优婆夷,天龙,夜叉,乾闼婆,阿修罗,迦楼罗,紧那罗,摩睺罗伽,人非人等,一切众前,现大神力。</p><p style="line-height:1.5em">　　文殊等,迹化众也。旧住者,下方本化众也。及诸比丘等一切众者,从他方来,及从分身佛来者也。</p><p style="line-height:1.5em">　　己二约所表正现十。初出舌相,二毛孔放光,三謦咳,四弹指,五地动,六普见大会,七空中唱声,八遥归命,九遥供养,十十方通达,如一佛土。庚初出舌相,二毛孔放光。</p><p style="line-height:1.5em">　　出广长舌,上至梵世。一切毛孔,放于无量无数色光,皆悉遍照十方世界。众宝树下师子座上诸佛,亦复如是,出广长舌,放无量光。释迦牟尼佛及宝树下诸佛现神力时,满百千岁,然后还摄舌相。</p><p style="line-height:1.5em">　　出广长舌,表诚实语也。福德人舌至鼻。三藏佛舌至髪际。今至梵天,出过凡圣之外。相既殊常,说弥可信。当知开三显一,开近显远,皆实不虚也。毛孔放光遍照,表(本迹)二门理一也。序中白毫东照,表七方便初见一理。今本门既竟,放一切光,照一切土。能令初心究竟佛慧,智境斯罄也。分身诸佛,化道是同,故亦复如是。满百千岁,意表横该百界千如,竖极古今十世。于八年中而复满百千岁,已如上文(从地涌出品)五十劫中释。今此大会并破无明。故不须以神力,令其谓如半日也。</p><p style="line-height:1.5em">　　庚三謦咳,四弹指。</p><p style="line-height:1.5em">　　一时謦欬、俱共弹指,是二音声,遍至十方诸佛世界。</p><p style="line-height:1.5em">　　謦咳者,(内心)通畅之相,又是将语之状。四十馀年未得说实。今获伸舒,(随自意语)无有遗滞。大事通畅,是故謦咳。欲以此法付嘱菩萨,令于后世导利众生,将语斯事,是故謦咳。即表教一。弹指者,随喜也。随喜七方便同入圆道,随喜圆位增道损生,随喜诸菩萨持真净大法,随喜后世获无上宝。即表人一。故此弹指及与謦咳,竖彻三世,横遍十方。</p><p style="line-height:1.5em">　　庚五地动,六普见大会。</p><p style="line-height:1.5em">　　地皆六种震动。其中众生,天龙,夜叉,乾闼婆,阿修罗,迦楼罗,紧那罗,摩睺罗伽,人非人等,以佛神力故,皆见此娑婆世界,无量无边百千万亿众宝树下,师子座上诸佛。及见释迦牟尼佛,共多宝如来,在宝塔中、坐师子座。又见无量无边百千万亿菩萨摩诃萨,及诸四众,恭敬围绕释迦牟尼佛。既见是已,皆大欢喜,得未曾有。</p><p style="line-height:1.5em">　　十方世界地皆六种震动者,表动一切众生六根令得清净。亦表圆道始终六番破于无明。表行一也。普见此间大会者,表诸佛道同。而今而后,亦复如是也。上来五千起去,三变(净土)被移,乃至本住十方人非人等,机未熟者,既不能云集来此法会,今以神力,皆令遥见,结欢喜缘。即是未来得度之总瑞也。</p><p style="line-height:1.5em">　　庚七空中唱声</p><p style="line-height:1.5em">　　即时诸天,于虚空中,高声唱言:‘过此无量无边百千万亿阿僧祇世界,有国名娑婆。是中有佛,名释迦牟尼。今为诸菩萨摩诃萨说大乘经,名妙法莲华,教菩萨法,佛所护念。汝等当深心随喜。亦当礼拜供养释迦牟尼佛。</p><p style="line-height:1.5em">　　虽以佛力,令其遥见大会。而犹未知佛名何等。何事集会。今虚空诸天,唱使闻知。令其随喜妙法,供养世尊。即表未来有教一也。</p><p style="line-height:1.5em">　　庚八遥归命</p><p style="line-height:1.5em">　　’彼诸众生,闻虚空中声已,合掌向娑婆世界,作如是言:‘南无释迦牟尼佛。南无释迦牟尼佛。</p><p style="line-height:1.5em">　　合掌南无,为佛弟子。此表未来有人一也。</p><p style="line-height:1.5em">　　庚九遥供养</p><p style="line-height:1.5em">　　以种种华香、璎珞、幡盖,及诸严身之具,珍宝妙物,皆共遥散娑婆世界。所散诸物,从十方来。譬如云集,变成宝帐,遍覆此间诸佛之上。</p><p style="line-height:1.5em">　　所散诸物,变成宝帐,覆诸佛上。表万善同归,皆含佛果。即是未来有行一也。</p><p style="line-height:1.5em">　　庚十十方通达如一佛土</p><p style="line-height:1.5em">　　于时十方世界,通达无碍,如一佛土。</p><p style="line-height:1.5em">　　此表未来理一也。既悟理已,权实本迹,不思议一。差别即无差别也。二佛现神力竟</p><p style="line-height:1.5em">　　戊三结要劝持四。初称叹付嘱,二结要付嘱,三劝奖付嘱,四释付嘱。己今初</p><p style="line-height:1.5em">　　尔时佛告上行等菩萨大众:‘诸佛神力,如是无量无边不可思议。若我以是神力,于无量无边百千万亿阿僧祇劫,为嘱累故,说此经功德,犹不能尽。</p><p style="line-height:1.5em">　　己二结要付嘱</p><p style="line-height:1.5em">　　以要言之,如来一切所有之法,如来一切自在神力,如来一切所秘要之藏,如来一切甚深之事。皆于此经、宣示显说。</p><p style="line-height:1.5em">　　所有之法者,一切诸法,皆是佛法。此结一切皆妙名也。自在神力者,通达无碍具八自在,结妙用也。秘要之藏者,遍一切处,皆是实相,结妙体也。甚深之事者,一切因果,唯一大事,结妙宗也。皆于此经宣示显说者,总结一经唯四(名体宗用皆妙)而已。撮其枢柄(关犍)而授之。(八自在我者,一、能示一身以为多身。二、以一尘身,满大千界。三、能示大身,轻举远到。四、现无量类,常居一土。五、诸根互用。六、得一切法,如无法想。七、说一偈义,经无量劫。八、身遍诸刹,犹如虚空。出涅槃经。)</p><p style="line-height:1.5em">　　己三劝奖付嘱</p><p style="line-height:1.5em">　　是故汝等于如来灭后,应一心受持,读诵,解说,书写,如说修行。所在国土,若有受持,读诵,解说,书写,如说修行。若经卷所住之处,若于园中,若于林中,若于树下,若于僧坊,若白衣舍,若在殿堂,若山谷旷野,是中皆应起塔供养。</p><p style="line-height:1.5em">　　己四释付嘱</p><p style="line-height:1.5em">　　所以者何。当知是处、即是道场,诸佛于此,得阿耨多罗三藐三菩提。诸佛于此,转于*轮。诸佛于此,而般涅槃。</p><p style="line-height:1.5em">　　此释何故经卷所在,皆应起塔。以是处即是道场故也。得道处,转*轮处,入涅槃处,皆名道场。道场是总,即释一切皆妙名也。得菩提者,证于秘要之藏,释妙体也。转*轮者,说示自行本迹因果甚深之事,释妙宗也。般涅槃者,非灭唱灭,神力自在,释妙用也。得菩提是法身。转*轮是般若。入涅槃是解脱。三法成秘密藏。佛住其中,即是道场,即是塔义。故应起塔以表彰之。初长文竟</p><p style="line-height:1.5em">　　丁二偈颂二。初颂神力,二颂结要劝持。戊今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　诸佛救世者,住于大神通,&nbsp;为悦众生故,&nbsp;现无量神力。</p><p style="line-height:1.5em">　　舌相至梵天,身放无数光。为求佛道者,现此稀有事。</p><p style="line-height:1.5em">　　诸佛謦欬声,及弹指之声。周闻十方国,地皆六种动。</p><p style="line-height:1.5em">　　以佛灭度后,能持是经故,诸佛皆欢喜,现无量神力。</p><p style="line-height:1.5em">　　十种神力,但颂前五,后五皆由二声震动故现,是故略之。又,前五后五,表义不殊。但有现在未来之异。举现例未,是故略之。</p><p style="line-height:1.5em">　　戊二颂结要劝持三。初颂称叹,二颂结要,即兼得释付嘱意。三颂劝奖。己今初</p><p style="line-height:1.5em">　　嘱累是经故,赞美受持者,于无量劫中,犹故不能尽。</p><p style="line-height:1.5em">　　是人之功德,无边无有穷。如十方虚空,不可得边际。</p><p style="line-height:1.5em">　　长文云,说此经功德犹不能尽。今颂云,是人之功德无边无有穷。法妙故(受持)人妙。人妙故法妙。互相显也。</p><p style="line-height:1.5em">　　己二颂结要兼释四。初颂一切法,二颂自在神力,三颂秘要之藏,四颂甚深之事。庚今初</p><p style="line-height:1.5em">　　能持是经者,则为已见我。亦见多宝佛,及诸分身者。</p><p style="line-height:1.5em">　　又见我今日,教化诸菩萨。</p><p style="line-height:1.5em">　　所有之法,不出能化、能证及所化也。无二乘故,不兼带故。(不兼华严之权,不带般若之别)其法纯妙。亦即道场,以总冠三(处,于此得菩提,转*轮,般涅槃故。)</p><p style="line-height:1.5em">　　庚二颂自在神力</p><p style="line-height:1.5em">　　能持是经者,令我及分身、灭度多宝佛,一切皆欢喜。十方现在佛,并过去未来,&nbsp;亦见亦供养,亦令得欢喜。</p><p style="line-height:1.5em">　　欢喜即是神力用畅。亦即涅槃,最安隐故。</p><p style="line-height:1.5em">　　庚三颂秘要之藏</p><p style="line-height:1.5em">　　诸佛坐道场,所得秘要法。能持是经者,不久亦当得。</p><p style="line-height:1.5em">　　同于诸佛得三菩提。证秘密藏之妙体也。(三菩提,即真性菩提,实智菩提,方便菩提。)</p><p style="line-height:1.5em">　　庚四颂甚深之事</p><p style="line-height:1.5em">　　能持是经者,&nbsp;于诸法之义,名字及言辞,乐说无穷尽。如风于空中,&nbsp;一切无障碍。于如来灭后,知佛所说经,因缘及次第,&nbsp;随义如实说。&nbsp;如日月光明,能除诸幽冥。斯人行世间,&nbsp;能灭众生闇。教无量菩萨、毕竟住一乘。</p><p style="line-height:1.5em">　　以一乘因果之宗,教化菩萨,即是转*轮也。二颂结要兼释竟。</p><p style="line-height:1.5em">　　己三颂劝奖</p><p style="line-height:1.5em">　　是故有智者,闻此功德利,于我灭度后,应受持斯经。是人于佛道,决定无有疑。</p><p style="line-height:1.5em">　　略不颂起塔供养,但云于佛道无疑。盖深信是处即是道场,诸佛于此得菩提,转*轮,入涅槃也。初明菩萨受命宏经竟</p><p style="line-height:1.5em">　　释如来神力品竟</p><p style="line-height:1.5em">　　嘱累品第二十二</p><p style="line-height:1.5em">　　嘱是佛所付嘱,累是烦尔宣传。此从如来圣旨得名。又,嘱是顶受所嘱,累是甘而弗劳。此从菩萨敬顺得名。又,嘱是如来金口所嘱,累是菩萨丹心顶荷。此从授受合论。是故如来躬从座起,申手摩顶,授以难得之法。大众曲躬合掌,如世尊敕,当具奉行。殷勤授受。故名嘱累品也。</p><p style="line-height:1.5em">　　丙二明如来摩顶付嘱二。初付嘱,二欢喜。丁初中三。初如来付嘱,二菩萨领受,三事毕唱散。戊初又三。初正付,二释付,三诫付。己今初</p><p style="line-height:1.5em">　　尔时释迦牟尼佛,从(宝塔中)法座起。现大神力。以右手摩无量菩萨摩诃萨顶,而作是言:‘我于无量百千万亿阿僧祇劫,修习是难得阿耨多罗三藐三菩提法,今以付嘱汝等。汝等应当一心流布此法,广令增益。’如是三摩诸菩萨摩诃萨顶,而作是言:‘我于无量百千万亿阿僧祇劫,修习是难得阿耨多罗三藐三菩提法。今以付嘱汝等。汝等当受持读诵,广宣此法,令一切众生,普得闻知。</p><p style="line-height:1.5em">　　如来以一权智善巧之手。一时遍摩无量菩萨实智之顶。故名现大神力。如来授道化他,故以右手表权。菩萨自行受道,故以顶表实也。申手摩顶,即身付嘱。权智临实智,即意付嘱。三摩三嘱,殷勤不轻。普令自行化他,俾四悉檀(益),永永无尽。</p><p style="line-height:1.5em">　　己二释付</p><p style="line-height:1.5em">　　所以者何?如来有大慈悲,无诸悭吝,亦无所畏,能与众生,佛之智慧,如来智慧,自然智慧,如来是一切众生之大施主。汝等亦应随学如来之法,勿生悭吝。</p><p style="line-height:1.5em">　　有大慈悲者,究竟室也。无诸悭吝者,究竟衣也。亦无所畏者,究竟座也。佛之智慧者,觉法实性,一切智也。如来智慧者,从性起修,从因至果,道种智也。自然智慧者,其体天然,双照不二,一切种智也。衣座室三,各具三智,三一相即,三一互融。以此化他,名大施主。室无衣座,则宏誓不普。衣无室座,则法身不满。座无衣室,则惑破不周。勿生悭吝,是劝分证。施主应学究竟大施主也。若有悭吝,即非慈悲,亦即有畏。故举一语,即是劝令三轨(入如来室、著如来衣、坐如来座)宏经。</p><p style="line-height:1.5em">　　己三诫付</p><p style="line-height:1.5em">　　于未来世,若有善男子,善女人,信如来智慧者,当为演说此法华经,使得闻知。为令其人得佛慧故。若有众生不信受者,当于如来馀深法中,示教利喜。汝等若能如是,则为已报诸佛之恩。</p><p style="line-height:1.5em">　　除佛慧外,皆名为馀。为实施权,权含于实。故皆名深。故知但赞佛乘,不能遍通前三教法,未为传法报佛恩也。初如来付嘱竟</p><p style="line-height:1.5em">　　戊二菩萨领受</p><p style="line-height:1.5em">　　时诸菩萨摩诃萨,闻佛作是说已,皆大欢喜,遍满其身。益加恭敬,屈躬低头。合掌向佛,俱发声言:‘如世尊敕,当具奉行。唯然,世尊,愿不有虑。’诸菩萨摩诃萨众,如是三反,俱发声言:‘如世尊敕,当具奉行,唯然,世尊,愿不有虑。</p><p style="line-height:1.5em">　　欢喜恭敬,意领受也。曲躬低头,身领受也。俱发声言,口领受也。如世尊敕,领(受)正付也。当具奉行,具行三法,领(受)释付也。愿不有虑,领(受)诫付也。如来三付,(正付、释付、诫付)菩萨三受,(身受口受意受)殷勤郑重,一代所无。</p><p style="line-height:1.5em">　　戊三事毕唱散</p><p style="line-height:1.5em">　　尔时释迦牟尼佛,令十方来诸分身佛,各还本土。而作是言:‘诸佛各随所安,多宝佛塔还可如故。</p><p style="line-height:1.5em">　　分身为开塔故集。开塔事了,故令各随所安而还本土。宝塔为证经故来。今本迹二门已讫,故敬令还闭如故。塔不重开,故分身去而不现。塔犹听法,故下文闭而尚在。问,塔若听法,亦应不闭。答,证正(宗)已故闭。听流通故在。初付嘱竟。</p><p style="line-height:1.5em">　　丁二欢喜</p><p style="line-height:1.5em">　　说是语时,十方无量分身诸佛,坐宝树下师子座上者,及多宝佛,并上行等无边阿僧祇菩萨大众。舍利弗等声闻四众,及一切世间天人阿修罗等,闻佛所说,皆大欢喜。</p><p style="line-height:1.5em">　　诸佛为化他事遂故喜。菩萨为自行得法故喜。又,说人清净故喜。即佛是也。闻清净法故喜。妙经是也。获证清净故喜。现在未来得益者是也。初明付嘱流通竟。</p><p style="line-height:1.5em">　　乙二药王下五品,约化他劝流通。又分为四。初药王品。勖宏法之师,宜如药王,竭其神力,尽其形命。唯愿大法宏通,众生获益。庶令弟子有所宗法也。二妙音观音二品,勖受法弟子,于宏法人,勿生轻想。何以故。他方大士,奉命宏经,普现色身,形无定准。不可以牛羊眼视,(妄测菩萨所证深浅)凡庸识度也。三陀罗尼品,是明咒护。四妙庄严品,是明人护。(净藏、净眼,是能化人)又,药王以苦行乘此一乘。妙音观音以三昧乘此一乘。陀罗尼以总持乘此一乘。妙庄严以誓愿乘此一乘。普贤以神通乘此一乘。真如实相,是所乘之体。佛界因果,是所乘之事。苦行等,是乘乘之缘。随物机宜,故使宏者示缘不同。而所乘体,皆是妙法。所有因果,并依一实。以此利物,故乘乘。释嘱累品竟</p><p style="line-height:1.5em">　　药王菩萨本事品第二十三</p><p style="line-height:1.5em">　　观药王药上菩萨经云,菩萨昔名星光。从尊者日藏,闻说佛慧。以雪山上药,供养众僧。愿我未</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 