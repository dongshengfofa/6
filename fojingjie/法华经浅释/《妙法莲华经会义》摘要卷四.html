<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,《妙法莲华经会义》摘要卷四' />
<link href='../css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>《妙法莲华经会义》摘要卷四</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　《妙法莲华经会义》摘要卷四</p><p style="line-height:1.5em">　　五百弟子受记品第八</p><p style="line-height:1.5em">　　此品具记千二百人,而但标五百弟子者,五百人得记名同。(尽同一号,名曰普明)五百(同向佛前,)口陈领解故也。(自陈昔日无智,自谓已得究竟灭度,今乃知之,如无智者。今日乃知应得如来大智云云,)</p><p style="line-height:1.5em">　　己因缘说周中,二授下根记二。初此品授千二百记,二学无学品授二千人记。庚初中二。初授满慈子,二授千二百人。辛初又二。初序默领解,二如来述记。壬初又二。初叙其得解欢喜,二叙其默念领解。癸今初</p><p style="line-height:1.5em">　　尔时富楼那弥多罗尼子、从佛闻是智慧方便、随宜说法,又闻授诸大弟子阿耨多罗三藐三菩提记,复闻宿世因缘之事,复闻诸佛有大自在神通之力,得未曾有,心净踊跃。即从座起,到于佛前,头面礼足,却住一面,瞻仰尊颜、目不暂舍。</p><p style="line-height:1.5em">　　先叙其得解之由。有四:一者,闻法譬二周开三显一。智慧,是领二处(即法说譬说二处)显实。方便随宜,是领二处开权也。二者闻授舍利弗等五人记。诸大弟子即领(解)开权。授菩提记,即领(解)显实也。三者复闻宿世因缘。先教无上道,今还说法华,是显实。常与师俱生,渐教以佛道,是开权也。四者复闻大自在神通力,观彼久远,犹若今日。权立化城,如彼导师。亦各具权实二义也。次叙内解欢喜。得未曾有者,从昔未闻开显,而今始得闻也。心净者,除涅槃(法)爱,破无明惑也。踊跃者,开佛知见,大乐欢喜也。即从座起,头面礼足等,叙外形恭敬也。</p><p style="line-height:1.5em">　　癸二叙其默念领解</p><p style="line-height:1.5em">　　而作是念:‘世尊甚奇特,所为稀有。随顺世间若干种性,以方便知见、而为说法,拔出众生处处贪著。我等于佛功德,言不能宣,惟佛世尊能知我等深心本愿。</p><p style="line-height:1.5em">　　文有二意。初明默念领解。次唯佛世尊下,明默求发迹请记。问,前二周得悟,皆发言领解。(如舍利弗、迦叶等)此(处)何(以)默念(领解)?答,前为下根未悟,事须彰(明)言劝动。今下根已悟,无须劝动,故默念也。问,前来何意不求发迹?答为下根未悟故。今下根已解,权化事足(为实施权,开三显一之事已告圆满)若下根发(其本)迹,则知中上根亦大权示现(更无疑矣)。若约(在下根未解开三显一之前),上中根先发迹显本,则于下根反为不便也,(何则?会令彼等自惭机劣根浅,于大乘法更畏难不前矣。)世尊甚奇特所为希有,领实智也。随顺世间若干种性而为说法,领权智也。此领(解)方便(品)中开显意也。拔出众生处处贪著,领(譬喻品)火宅中开显意也。我等于佛功德言不能宣,领药草(品)中如来复有无量功德等也。求发迹中,言我等者,通念请发诸人(本)迹也。深心者,三世助佛宣化之本怀也。本愿者,本求无上大菩提也。从深心,故须发迹。从本愿,故须授记。初叙默领解竟。</p><p style="line-height:1.5em">　　壬二如来述记二。初长文,二偈颂。癸初中二。初述本迹,二与授记。子初又三。初就释迦世,行因发迹,二约过去世,显其本行,三约三世佛所修因。丑今初</p><p style="line-height:1.5em">　　尔时佛告诸比丘:‘汝等见是富楼那弥多罗尼子否?</p><p style="line-height:1.5em">　　标言汝等见否者有二意。一见其迹为小否?二见其本功德否?众人但见迹为声闻,而不能知(其)本是菩萨。故云见否也。</p><p style="line-height:1.5em">　　我常称其于说法人中、最为第一。</p><p style="line-height:1.5em">　　我常称其下,是标其迹。迹于说法人中最为第一。若非法身妙本,无以垂于(说法)第一胜迹。此举迹以显本也。</p><p style="line-height:1.5em">　　亦常叹其种种功德,</p><p style="line-height:1.5em">　　亦常叹其下,是标其本。本地福慧万行庄严,故云种种。本地既有种种功德,何但(何只)迹为二乘。此举本以明迹也。</p><p style="line-height:1.5em">　　精勤护持,助宣我法,</p><p style="line-height:1.5em">　　精勤护持下,是释本迹。助宣我法,即是迹中助宣半满之法也。迹在三藏,悟四真谛。是护持助宣酪法。迹在方等,示受弹诃,是护持助宣生酥法。迹领般若,转教菩萨,是护持助宣熟酥法。迹在法华三周得悟,是护持助宣醍醐法。具足权实功德,而迹起五味。助佛调熟实行众生。故云亦常叹其种种功德也。</p><p style="line-height:1.5em">　　能于四众、示教利喜,具足解释佛之正法,而大饶益同梵行者。自舍如来,无能尽其言论之辩。</p><p style="line-height:1.5em">　　能于四众示教利喜,是述其迹中助宣半字法门。具足解释佛之正法,是述其迹中助宣满字法门。而大饶益同梵行者,是助佛饶益半满弟子。自舍如来者,谓降(从)妙觉已下,皆无能知。此即述其本地功德也。</p><p style="line-height:1.5em">　　丑二约过去世显其本行</p><p style="line-height:1.5em">　　汝等勿谓富楼那但能护持助宣我法,亦于过去九十亿诸佛所、护持助宣佛之正法,于彼说法人中、亦最第一。</p><p style="line-height:1.5em">　　显本有二:一远本,二近本。远本冥邈(幽远),为信良(实)难。故略而不述。但举九十亿近本。有宿命智,能知近本故。举近以证远。就九十亿文,具明助佛宣扬权实之教。调伏众生,护持助宣佛之正法。即总明权实皆正法也。</p><p style="line-height:1.5em">　　又于诸佛所说空法,明了通达,得四无碍智,常能审谛清净说法,无有疑惑,具足菩萨神通之力。随其寿命,常修梵行,</p><p style="line-height:1.5em">　　又于空法明了等,即别明助宣为实施权。了知析空、即空、第一义空建立差别。用拟阿含方等般若三味也。(三味:酪、生酥、熟酥)</p><p style="line-height:1.5em">　　彼佛世人、咸皆谓之实是声闻。而富楼那以斯方便,饶益无量百千众生,</p><p style="line-height:1.5em">　　彼佛世人咸皆谓之实是声闻者,于时既未发迹,但谓三藏实证。方等被诃,般若加被令说(转教菩萨)不知(其)是大菩萨也。</p><p style="line-height:1.5em">　　又化无量阿僧祇人、令立阿耨多罗三藐三菩提。为净佛土故,常作佛事,教化众生。</p><p style="line-height:1.5em">　　又化无量(人)令立菩提,即别明助宣开权显实,同今法华醍醐味也。然于过去佛所,岂不亦助(宣)单半单满等法,但由今佛出五浊世,宜引施(权)开(三)废(权)会(实)等化。是故皆从同类(人中)以说。又,单半单满,为化不难,施开废会,方尽如来应病与药之妙。</p><p style="line-height:1.5em">　　丑三约三世佛所修因</p><p style="line-height:1.5em">　　诸比丘,富楼那亦于七佛说法人中、而得第一,今于我所说法人中、亦为第一,于贤劫中当来诸佛、说法人中,亦复第一,而皆护持、助宣佛法。亦于未来、护持助宣无量无边诸佛之法,教化饶益无量众生,令立阿耨多罗三藐三菩提。为净佛土故,常勤精进、教化众生。</p><p style="line-height:1.5em">　　(于三世佛所)亦例前助宣半满五味利益大小(之机事迹相同)初述本迹竟。</p><p style="line-height:1.5em">　　子二与授记五。初明因圆果满,二明国土广净,三明劫国名字,四明佛寿法住,五明灭后供养舍利。丑今初</p><p style="line-height:1.5em">　　渐渐具足菩萨之道。过无量阿僧祇劫,当于此土、得阿耨多罗三藐三菩提,号曰法明如来、应供、正遍知、明行足、善逝世间解、无上士、调御丈夫、天人师、佛、世尊。</p><p style="line-height:1.5em">　　初一句,牒(复述)前,明因圆。过无量下,明果满也。</p><p style="line-height:1.5em">　　丑二明国土广净又五。初明国大严净,二明纯是善道,三明人天福慧具足,四明菩萨声闻众数甚多,五总结庄严。寅今初</p><p style="line-height:1.5em">　　其佛、以恒河沙等三千大千世界、为一佛土,七宝为地,地平如掌,无有山陵溪涧沟壑,七宝台观、充满其中,诸天宫殿,近处虚空,人天交接,两得相见。</p><p style="line-height:1.5em">　　寅二明纯是善道</p><p style="line-height:1.5em">　　无诸恶道,亦无女人,一切众生,皆以化生,无有淫欲。</p><p style="line-height:1.5em">　　有女人而无恶道,如阿閦佛国。虽有女人而无女事也。今恶道女人俱无。则如阿弥陀佛国,清净最为第一。</p><p style="line-height:1.5em">　　寅三明人天福慧具足</p><p style="line-height:1.5em">　　得大神通,身出光明,飞行自在,志念坚固,精进智慧,普皆金色,三十二相、而自庄严。其国众生,常以二食,一者、法喜食,二者、禅悦食。</p><p style="line-height:1.5em">　　闻法欢喜以资慧命,名法喜食。入禅适悦以持法身,名禅悦食。不须分段(凡夫)饮食也。</p><p style="line-height:1.5em">　　寅四明菩萨声闻众数甚多</p><p style="line-height:1.5em">　　有无量阿僧祇千万亿那由他诸菩萨众,得大神通、四无碍智,善能教化众生之类。其声闻众、算数校计所不能知,皆得具足六通、三明、及八解脱。</p><p style="line-height:1.5em">　　寅五总结庄严</p><p style="line-height:1.5em">　　其佛国土、有如是等无量功德庄严成就。</p><p style="line-height:1.5em">　　二明国土广净竟</p><p style="line-height:1.5em">　　丑三明劫国名字</p><p style="line-height:1.5em">　　劫名宝明,国名善净。</p><p style="line-height:1.5em">　　丑四明佛寿法住</p><p style="line-height:1.5em">　　其佛、寿命无量阿僧祇劫。法住甚久,</p><p style="line-height:1.5em">　　丑五明灭后供养舍利</p><p style="line-height:1.5em">　　佛灭度后,起七宝塔、遍满其国。</p><p style="line-height:1.5em">　　二如来述记中,初长文竟</p><p style="line-height:1.5em">　　癸二偈颂二。初颂发迹,二颂授记。子初中二。初总发诸声闻迹,二颂发富楼那迹。丑今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　诸比丘谛听,&nbsp;佛子所行道,善学方便故,不可得思议。</p><p style="line-height:1.5em">　　知众乐小法、而畏于大智,是故诸菩萨,作声闻缘觉,</p><p style="line-height:1.5em">　　以无数方便、化诸众生类。自说是声闻,去佛道甚远,</p><p style="line-height:1.5em">　　度脱无量众,皆悉得成就,虽小欲懈怠,渐当令作佛。</p><p style="line-height:1.5em">　　内秘菩萨行,外现是声闻,少欲厌生死,实自净佛土。</p><p style="line-height:1.5em">　　示众有三毒,又现邪见相,我弟子如是,方便度众生。</p><p style="line-height:1.5em">　　若我具足说、种种现化事,众生闻是者,心则怀疑惑。</p><p style="line-height:1.5em">　　小欲,谓志乐小乘。懈怠,谓不求大乘也。示众有三毒等者,非但示为声闻,亦作三毒凡夫及邪见外道也。又如身子示嗔,难陀示贪,调达示痴等。</p><p style="line-height:1.5em">　　丑二颂发富楼那迹</p><p style="line-height:1.5em">　　今此富楼那,&nbsp;于昔千亿佛、勤修所行道,宣护诸佛法。</p><p style="line-height:1.5em">　　为求无上慧,&nbsp;而于诸佛所,现居弟子上。多闻有智慧,</p><p style="line-height:1.5em">　　所说无所畏,能令众欢喜,未曾有疲倦,而以助佛事。</p><p style="line-height:1.5em">　　已度大神通,具四无碍智,知诸根利钝,常说清净法,</p><p style="line-height:1.5em">　　演畅如是义,教诸千亿众,令住大乘法,而自净佛土。</p><p style="line-height:1.5em">　　先五偈,颂约过去显本。</p><p style="line-height:1.5em">　　未来亦供养、无量无数佛,护助宣正法,亦自净佛土。</p><p style="line-height:1.5em">　　常以诸方便,说法无所畏,度不可计众、成就一切智。</p><p style="line-height:1.5em">　　后二偈,颂约未来佛所行因。略不颂现佛及七佛也。初颂发迹竟。</p><p style="line-height:1.5em">　　子二颂授记三。初颂因圆果满,二超颂国劫名字,三颂国土广净。略不颂佛寿法住及灭后起塔也。丑今初</p><p style="line-height:1.5em">　　供养诸如来,护持法宝藏,其后得成佛,号名曰法明。</p><p style="line-height:1.5em">　　丑二超颂国劫名字</p><p style="line-height:1.5em">　　其国名善净,&nbsp;七宝所合成,劫名为宝明。</p><p style="line-height:1.5em">　　丑三颂国土广净</p><p style="line-height:1.5em">　　菩萨众甚多,&nbsp;其数无量亿,皆度大神通,威德力具足,充满其国土。&nbsp;声闻亦无数,三明八解脱,得四无碍智,以是等为僧。&nbsp;其国诸众生,淫欲皆已断,纯一变化生,具相庄严身。&nbsp;法喜禅悦食,更无余食想。无有诸女人,亦无诸恶道。&nbsp;富楼那比丘,功德悉成满,当得斯净土,贤圣众甚多。&nbsp;如是无量事,&nbsp;我今但略说。</p><p style="line-height:1.5em">　　初授满慈子(即富楼那)记竟。</p><p style="line-height:1.5em">　　辛二授千二百人记三。初念请(记),二与记,三领解。壬今初</p><p style="line-height:1.5em">　　尔时千二百阿罗汉心自在者、作是念:‘我等欢喜,得未曾有,若世尊各见授记、如余大弟子者,不亦快乎。</p><p style="line-height:1.5em">　　壬二与记二。初长文,二偈颂。癸初中三。初总记千二百,二别记憍陈如,三别记五百。子今初</p><p style="line-height:1.5em">　　佛知此等心之所念,告摩诃迦叶:‘是千二百阿罗汉,我今当现前次第与授阿耨多罗三藐三菩萨记。</p><p style="line-height:1.5em">　　子二别记憍陈如</p><p style="line-height:1.5em">　　于此众中,我大弟子憍陈如比丘,当供养六万二千亿佛,然后得成为佛,号曰普明如来、应供、正遍知、明行足、善逝世间解、无上士、调御丈夫、天人师、佛、世尊。</p><p style="line-height:1.5em">　　陈如最初得度,为僧上座。故别授记。</p><p style="line-height:1.5em">　　子三别记五百</p><p style="line-height:1.5em">　　其五百阿罗汉、优楼频螺迦叶、伽耶迦叶、那提迦叶、迦留陀夷、优陀夷、阿乃楼驮、离婆多、劫宾那、薄拘罗、周陀、莎伽陀、等,皆当得阿耨多罗三藐三菩提,尽同一号,名曰普明。</p><p style="line-height:1.5em">　　迦留陀夷,此云黑光。佛成道后,父王遣令请佛。佛命出家者也。据宝积经,则善来得道,以神通力,转化父王。据阿含毗尼,则是六群比丘之一。虽出家后,仍犯多过。年七十馀,方得调伏(烦恼),证阿罗汉。劝化第一。所化夫妇俱见谛者(证见道位)足一千家。故知大小两机所见,各别如此。何但(只)佛之身密,不可思议。即诸大弟子身密,亦皆不可思议也。优陀夷,亦云优波离。亦云邬波离,梵音轻重耳(西竺口音不同之故)持律第一。周陀,此云大路。证阿罗汉。能持三藏,作大法师。即是兄名。莎伽陀,此云小路。亦云继道,即是弟名。其兄授以一句伽陀。一百日中,不能成诵。兄逐出房。佛亲授以“我拂尘、我除垢”六字。犹复得前遗后,得后遗前。教以调息,(修数息观)方证圣果。具大神力,降毒火龙。此四尊者,前列众中,未有名字,故今释出。又(前序品)列众中,有憍梵波提,毕陵伽婆蹉,摩诃拘絺罗,难陀,孙陀罗难陀,凡五人。不见别授。或是梵文未来,或总摄在五百人及千二百人中。长文竟</p><p style="line-height:1.5em">　　癸二偈颂二。初颂记陈如及五百,二颂总授一切声闻记。</p><p style="line-height:1.5em">　　子今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　憍陈如比丘,&nbsp;当见无量佛,</p><p style="line-height:1.5em">　　长文略,偈颂广。先颂授陈如中。初二句,明行因。</p><p style="line-height:1.5em">　　过阿僧祇劫,&nbsp;乃成等正觉。&nbsp;常放大光明,具足诸神通,名闻遍十方,一切之所敬,&nbsp;常说无上道,故号为普明。</p><p style="line-height:1.5em">　　次二偈,明得果。</p><p style="line-height:1.5em">　　其国土清净,菩萨皆勇猛,&nbsp;咸升妙楼阁,游诸十方国,以无上供具、奉献于诸佛。&nbsp;作是供养已,心怀大欢喜,须臾还本国,有如是神力。</p><p style="line-height:1.5em">　　次二偈半,明国净。</p><p style="line-height:1.5em">　　佛寿六万劫,正法住倍寿,像法复倍是,法灭天人忧。</p><p style="line-height:1.5em">　　次一句,明佛寿。次二句,明正、像。次法灭天人忧句,结上起下</p><p style="line-height:1.5em">　　其五百比丘,次第当作佛,同号曰普明,转次而授记。</p><p style="line-height:1.5em">　　我灭度之后,某甲当作佛,其所化世间,亦如我今日。</p><p style="line-height:1.5em">　　国土之严净,及诸神通力,菩萨声闻众,正法及像法,</p><p style="line-height:1.5em">　　寿命劫多少,皆如上所说。</p><p style="line-height:1.5em">　　次三偈半,颂授五百记也。</p><p style="line-height:1.5em">　　子二颂总授一切声闻记</p><p style="line-height:1.5em">　　迦叶汝已知,五百自在者,余诸声闻众,亦当复如是。其不在此会,汝当为宣说。</p><p style="line-height:1.5em">　　馀诸声闻,指千二百人中,已授五百。馀七百人,并总指一切声闻也。其不在此会者,无论在与不在,得记是同也。授千二百记中,二与记竟。</p><p style="line-height:1.5em">　　壬三领解二。初长文,二偈颂。癸初中二。初经家叙喜,二自陈领解。子今初</p><p style="line-height:1.5em">　　尔时五百阿罗汉、于佛前得受记已,欢喜踊跃,即从座起,到于佛前,头面礼足,悔过自责:</p><p style="line-height:1.5em">　　欢喜踊跃,是庆今得解。悔过自责,是愧昔不解也。</p><p style="line-height:1.5em">　　子二自陈领解二。初法说,二譬说。丑今初</p><p style="line-height:1.5em">　　世尊,我等常作是念,自谓已得究竟灭度,今乃知之、如无智者。所以者何。我等应得如来智慧,而便自以小智为足。</p><p style="line-height:1.5em">　　自谓已得究竟灭度,是悔责昔迷。今乃知之如无智者,是庆今始悟。方知从前小智,竟同无智。亦自责根钝,不能早悟也。所以者何下,释成无智之意。今日乃知应得如来大智,而向日便以小智为足。封小失大,(以小智故步自封而失大智)岂非竟同无智乎。</p><p style="line-height:1.5em">　　丑二譬说二。初立譬,二法合。寅初中二。初醉酒譬。譬自谓灭度,小智为足。二亲友觉悟譬。譬今乃知之,应得如来智慧。卯初又三。初系珠譬。领(解)上王子结缘。二醉卧不觉譬。领上中间退大。三起已游行譬。领上接之以小。辰今初</p><p style="line-height:1.5em">　　世尊,譬如有人至亲友家,醉酒而卧。是时亲友官事当行,以无价宝珠、系其衣里,与之而去。</p><p style="line-height:1.5em">　　有人,即五百自譬也。亲友,譬昔日第十六王子也。家,譬大乘教为家也。醉酒而卧,譬无明从未醒也。醉有二义:一重醉,都不觉知。譬一句一偈结缘,未曾登品(未登五品外凡位)。二轻醉,微觉寻(不久)忘。亦名不觉。譬薄有闻慧,在五品初。未入(相)似位也。官事当行。譬王子馀处机兴,逗缘往应也。宏法化他,非是私务,故云官事。无价宝珠,譬一乘实相真如智宝也。系其衣里者,衣譬彼时惭愧忍辱及信乐心。由闻法时微生信乐,得成了因智愿种子也。</p><p style="line-height:1.5em">　　辰二醉卧不觉譬</p><p style="line-height:1.5em">　　其人醉卧,都不觉知。</p><p style="line-height:1.5em">　　此譬无明心重,寻复不忆。领中间懈退,不受大法。</p><p style="line-height:1.5em">　　辰三起已游行譬</p><p style="line-height:1.5em">　　起已、游行,到于他国。为衣食故,勤力求索,甚大艰难,若少有所得,便以为足。</p><p style="line-height:1.5em">　　起已游行,譬善根欲发,厌苦求乐也。到于他国,譬无明覆解,(盖覆理解)不知还向大乘本国也。衣食,譬正助二道也。求索艰难,譬未入正法时,空无证获也。得少为足,譬秉权教修行,得小乘果。正领(解)中间以小接也。初醉酒譬竟</p><p style="line-height:1.5em">　　卯二亲友觉悟譬,领上以是本因缘,今说法华经,等赐诸子白牛大车也。文亦为三。初诃责,二示珠,三劝贸。辰今初。</p><p style="line-height:1.5em">　　于后、亲友会遇见之,而作是言:“咄哉!丈夫,何为衣食乃至如是。</p><p style="line-height:1.5em">　　会遇见之,譬大乘机发也。咄哉!诃责。譬动执生疑也。三周中,皆有此(诃责)意。法说中云,我令脱苦缚等。譬说中云,我先不言皆为三菩提耶!因缘说中云,宿世因缘我今当说。皆(寓)诃责辞(意)也。</p><p style="line-height:1.5em">　　辰二示珠</p><p style="line-height:1.5em">　　我昔欲令汝得安乐,五欲自恣,于某年月日,以无价宝珠、系汝衣里,今故现在。而汝不知,勤苦忧恼,以求自活,甚为痴也。</p><p style="line-height:1.5em">　　安乐,譬无上大涅槃也。五欲自恣,譬大乘称性真实受用。如所云,实报胜妙五尘,能令迦叶起舞者是也。某年日月,譬大通佛(王子)覆讲法华时也。今故现在,譬正显实。法说中广明五佛。(十方诸佛、过去诸佛、未来诸佛、现在诸佛、及释迦佛,皆说一乘法)譬说中等赐大车。因缘说中还为说大。皆示珠之义也。</p><p style="line-height:1.5em">　　辰三劝贸</p><p style="line-height:1.5em">　　年月日,以无价宝珠、系汝衣里,今故现在。而汝不知,勤苦忧恼,以求自活,甚为痴也。汝今可以此宝、贸易所需,常可如意,无所乏短。</p><p style="line-height:1.5em">　　珠虽价值无量,仍须贸易,方有济用。(济急享用)譬了因内解,虽复究竟。必以种易现。(以种子交换现行)以昔一解一切解,而贸(易)一行一切行。珠体不竭,贸亦无穷。故须更听(法),更修行,方显宝之功用。如华严中得摩尼珠,十种莹治,方能雨宝。解行相称,方堪佛记。从是以后,则具有寂灭忍衣,首楞严食。自行化他,无量众宝,无功用位,彼此不穷。故云常可如意,无所乏短也。法说中身子得记。譬说中四人得记。因缘中千二、二千(人)得记。皆即劝贸之义。初立譬竟</p><p style="line-height:1.5em">　　寅二法合二。初合醉酒,二合觉悟。卯初中三。初合系珠,二合醉卧不知,三合起已游行得少为足。辰今初</p><p style="line-height:1.5em">　　佛亦如是,为菩萨时,教化我等,令发一切智心。</p><p style="line-height:1.5em">　　(教化令发,即合系珠之义。)</p><p style="line-height:1.5em">　　辰二合醉卧不知</p><p style="line-height:1.5em">　　而寻废忘,不知不觉,</p><p style="line-height:1.5em">　　辰三合起已</p><p style="line-height:1.5em">　　既得阿罗汉道,自谓灭度,资生艰难,得少为足。</p><p style="line-height:1.5em">　　由三界内资生艰难,故于小果自谓为足也。然无大乘功德法财,则亦仍是资生艰难。初合醉酒譬竟</p><p style="line-height:1.5em">　　卯二合亲友觉悟譬三。初合诃责,二合示珠,三合劝贸。辰今初</p><p style="line-height:1.5em">　　一切智愿,犹在、不失。今者、世尊觉悟我等,作如是言:“诸比丘,汝等所得,非究竟灭。</p><p style="line-height:1.5em">　　(所得,非究竟灭。即含诃责之义)</p><p style="line-height:1.5em">　　辰二合示珠</p><p style="line-height:1.5em">　　我久令汝等种佛善根,以方便故,示涅槃相,而汝谓为实得灭度。”</p><p style="line-height:1.5em">　　辰三合劝贸</p><p style="line-height:1.5em">　　世尊,我今乃知实是菩萨,得受阿耨多罗三藐三菩提记,以是因缘,甚大欢喜,得未曾有。</p><p style="line-height:1.5em">　　三领解中,初长文竟。</p><p style="line-height:1.5em">　　癸二偈颂二。初颂内心得解,二颂自陈领解。子今初</p><p style="line-height:1.5em">　　尔时阿若憍陈如等,欲重宣此义,而说偈言:</p><p style="line-height:1.5em">　　我等闻无上、&nbsp;安隐授记声,欢喜未曾有,礼无量智佛。</p><p style="line-height:1.5em">　　今于世尊前、&nbsp;自悔诸过咎。</p><p style="line-height:1.5em">　　初一偈,颂欢喜得解。次半偈,颂悔过自责也。</p><p style="line-height:1.5em">　　子二颂自陈领解二。初颂法说,二颂譬说。丑今初</p><p style="line-height:1.5em">　　欢喜未曾有,&nbsp;礼无量智佛。今于世尊前、自悔诸过咎,于无量佛宝,&nbsp;得少涅槃分,如无智愚人,便自以为足。</p><p style="line-height:1.5em">　　丑二颂譬说二。初颂立譬,二颂法合。寅初中二。初颂醉酒譬,二颂亲友觉悟譬。卯今初</p><p style="line-height:1.5em">　　譬如贫穷人、&nbsp;往至亲友家,其家甚大富,具设诸肴膳。以无价宝珠、&nbsp;系著内衣里默与而舍去,时卧不觉知。</p><p style="line-height:1.5em">　　初七句,颂系珠譬。第八一句,颂醉卧不觉譬。凡夫未有修德,名贫穷人。诸佛菩萨,与诸众生同一心性,名为亲友。具足权实种种功德,名为大富。诸方便教,名为肴膳。一乘圆顿教理,名为宝珠。惭愧忍辱,名为外衣。信乐之心,名为内衣。初结缘时,具足二衣。退大堕恶,则无外衣。若约现无信乐,乃似内衣亦无,而种子仍在。但是衣弊,非全无也。(末二句,亲友官事当行,贫人醉卧不知也)</p><p style="line-height:1.5em">　　是人既已起,游行诣他国,求衣食自济,资生甚艰难,得少便为足,更不愿好者。不觉内衣里,有无价宝珠。</p><p style="line-height:1.5em">　　后二偈,颂起已游行譬也。</p><p style="line-height:1.5em">　　卯二颂亲友觉悟譬</p><p style="line-height:1.5em">　　与珠之亲友,后见此贫人,&nbsp;苦切责之已,示以所系珠。贫人见此珠,其心大欢喜,&nbsp;富有诸财物,五欲而自恣。</p><p style="line-height:1.5em">　　初颂立譬竟</p><p style="line-height:1.5em">　　寅二颂法合二。初颂合醉酒,二颂合觉悟。卯今初</p><p style="line-height:1.5em">　　我等亦如是,&nbsp;世尊于长夜,常愍见教化,令种无上愿。</p><p style="line-height:1.5em">　　初一偈,颂合系珠。</p><p style="line-height:1.5em">　　我等无智故,&nbsp;不觉亦不知,&nbsp;得少涅槃分,自足不求余。</p><p style="line-height:1.5em">　　次半偈,颂合醉卧不知。后半偈,颂合起已游行,得少为足也。</p><p style="line-height:1.5em">　　卯二颂合觉悟</p><p style="line-height:1.5em">　　今佛觉悟我,&nbsp;言非实灭度,得佛无上慧,尔乃为真灭。</p><p style="line-height:1.5em">　　初半偈,颂合诃责。次半偈,颂合示珠。</p><p style="line-height:1.5em">　　我今从佛闻授记庄严事,及转次受决,身心遍欢喜。</p><p style="line-height:1.5em">　　后一偈,颂合劝贸也。初授千二百记竟。释五百弟子受记品竟。</p><p style="line-height:1.5em">　　授学无学人记品第九</p><p style="line-height:1.5em">　　研真,断(见思)惑,慕求(小乘无学道)胜见,名之为学(有学),即三果(须陀洹,斯陀含,阿那含)四向(向,即未至本位,不称为果,但称为向。一须陀洹向。二斯陀含向。三阿那含向。四阿罗汉向。)真无漏慧也。真(谛理)穷,(见思)惑尽,胜见已极(彻底),无所复学,名为无学,即阿罗汉果也。</p><p style="line-height:1.5em">　　约教者,析法研真(修析空观,研真谛理),名学。惑尽真穷(见思惑空,真谛理穷),名无学。三藏意也。体法研真(修体空观,研真谛理),名学。无真无惑(悟达无真谛理可穷,无见思惑可断),名无学,通教意也。研真断惑,自浅之深,名学。通(见思)别(无明)惑尽,权实理穷,名无学,别教意也。研如来藏,有学无学,法性实相,(人各有之),非学非无学,而学而无学(即而常六,六而常即),圆教意也。是二千人,或是学,(初至三果)或是无学,(四果)同是一流。一时受记,同一名号(名曰宝相如来)故别为一品也。</p><p style="line-height:1.5em">　　本迹者,阿难迹为学人,(为佛侍者,此时犹未断思惑)罗睺罗迹为无学(已证罗汉果)而本地不可思议(不可测),以例馀二千人,亦应各有本迹。</p><p style="line-height:1.5em">　　观心者,名字乃至分证四位,名为学。(有惑可断故)究竟一位,(无惑可断故)名无学。理即一位,非学非无学。</p><p style="line-height:1.5em">　　庚授下根记中,二授二千人记二。初请记,二授记。辛初中二。初二人请,次二千人请。壬初又二。初默念请,二发言请。癸今初</p><p style="line-height:1.5em">　　尔时阿难、罗睺罗、而作是念:‘我等每自思惟,设得授记,不亦快乎。</p><p style="line-height:1.5em">　　癸二发言请又二。初引例,二引望。子今初</p><p style="line-height:1.5em">　　即从座起,到于佛前,头面礼足,俱白佛言:‘世尊,我等于此、亦应有分,惟有如来,我等所归。</p><p style="line-height:1.5em">　　(我等于此,亦应有分,即引例也。)</p><p style="line-height:1.5em">　　子二引望</p><p style="line-height:1.5em">　　又我等为一切世间天、人、阿修罗、所见知识,阿难常为侍者,护持法藏,罗睺罗是佛之子,若佛见授阿耨多罗三藐三菩提记者,我愿既满,众望亦足。</p><p style="line-height:1.5em">　　准前列众。二人皆在多知识中(预众所知识、大阿罗汉中)。今与学无学二千人同记者,为引实故。(从实证论,则阿难是有学须陀洹,罗睺罗是无学阿罗汉)四悉檀故。(与二千同记,帖切二人身分,令大众同喜,有四悉檀利益故)初二人请竟</p><p style="line-height:1.5em">　　壬次二千人请</p><p style="line-height:1.5em">　　尔时学无学声闻弟子二千人,皆从座起,偏袒右肩,到于佛前,一心合掌,瞻仰世尊,如阿难、罗睺罗、所愿,住立一面。</p><p style="line-height:1.5em">　　但有引例一意,(只能引声闻弟子得记之例)而无引望。(不能引众望所归之理由)故但默念请(记),不发言也。初请记竟。</p><p style="line-height:1.5em">　　辛二授记二。初记二人。次记二千人。壬初中二。初记阿难,二记罗睺罗。癸初又五。初长文,二重颂,三新发意者生疑,四如来释疑,五阿难述叹。子今初</p><p style="line-height:1.5em">　　尔时佛告阿难:‘汝于来世、当得作佛,号山海慧自在通王如来、应供、正遍知、明行足、善逝世间解、无上士、调御丈夫、天人师、佛、世尊。(初明得果)当供养六十二亿诸佛,护持法藏,然后得阿耨多罗三藐三菩提。(二明行因)教化二十千万亿恒河沙诸菩萨等,令成阿耨多罗三藐三菩提。(三明说法度人)国名常立胜幡,其土清净,琉璃为地,劫名妙音遍满。(四明国劫名字)其佛、寿命无量千万亿阿僧祇劫,若人于千万亿无量阿僧祇劫中、算数校计,不能得知。(五明佛寿)正法住世、倍于寿命,像法住世、复倍正法。(六明法住)阿难,是山海慧自在通王佛,为十方无量千万亿恒河沙等诸佛如来、所共赞叹,称其功德。(七明诸佛称赞)</p><p style="line-height:1.5em">　　子二重颂</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　我今僧中说,阿难持法者,当供养诸佛,然后成正觉,</p><p style="line-height:1.5em">　　号曰山海慧自在通王佛。其国土清净,名常立胜幡,</p><p style="line-height:1.5em">　　教化诸菩萨,其数如恒沙。佛有大威德,名闻满十方。</p><p style="line-height:1.5em">　　寿命无有量,以愍众生故。正法倍寿命,像法复倍是。</p><p style="line-height:1.5em">　　如恒河沙等、无数诸众生,于此佛法中,种佛道因缘。</p><p style="line-height:1.5em">　　子三新发意者生疑</p><p style="line-height:1.5em">　　尔时会中新发意菩萨八千人、咸作是念:‘我等尚不闻诸大菩萨得如是记,有何因缘、而诸声闻得如是决?</p><p style="line-height:1.5em">　　子四如来释疑</p><p style="line-height:1.5em">　　尔时世尊知诸菩萨、心之所念,而告之曰:‘诸善男子,我与阿难等,于空王佛所、同时发阿耨多罗三藐三菩提心。阿难常乐多闻,我常勤精进。是故我已得成阿耨多罗三藐三菩提,而阿难护持我法,亦护将来诸佛法藏,教化成就诸菩萨众,其本愿如是,故获斯记。</p><p style="line-height:1.5em">　　子五阿难述叹</p><p style="line-height:1.5em">　　阿难面于佛前,自闻授记、及国土庄严,所愿具足,心大欢喜,得未曾有。即时忆念过去无量千万亿诸佛法藏,通达无碍,如今所闻,亦识本愿。尔时阿难而说偈言:</p><p style="line-height:1.5em">　　世尊甚稀有,&nbsp;令我念过去,无量诸佛法,如今日所闻。</p><p style="line-height:1.5em">　　我今无复疑,&nbsp;安住于佛道,方便为侍者,护持诸佛法。</p><p style="line-height:1.5em">　　初记阿难竟。</p><p style="line-height:1.5em">　　癸二记罗睺罗二。初长文,二重颂。子今初</p><p style="line-height:1.5em">　　尔时佛告罗睺罗:‘汝于来世、当得作佛,号蹈七宝华如来、应供、正遍知、明行足、善逝世间解、无上士、调御丈夫、天人师、佛、世尊。当供养十世界微尘等数诸佛如来,常为诸佛而作长子,犹如今也。是蹈七宝华佛,国土庄严,寿命劫数,所化弟子,正法、像法,亦如山海慧自在通王如来无异,亦为此佛而作长子。过是已后,当得阿耨多罗三藐三菩提。</p><p style="line-height:1.5em">　　子二重颂</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　我为太子时,&nbsp;罗睺为长子,我今成佛道,受法为法子,</p><p style="line-height:1.5em">　　于未来世中,&nbsp;见无量亿佛,皆为其长子,一心求佛道。</p><p style="line-height:1.5em">　　罗睺罗密行,惟我能知之,现为我长子,以示诸众生。</p><p style="line-height:1.5em">　　无量亿千万功德不可数,安住于佛法,以求无上道。</p><p style="line-height:1.5em">　　初记二人竟</p><p style="line-height:1.5em">　　壬次记二千人三。初长文,二重颂,三得记欢喜。癸今初</p><p style="line-height:1.5em">　　尔时世尊见学无学二千人,其意柔软,寂然清净,一心观佛。佛告阿难:‘汝见是学无学二千人否。唯、然,已见。’\‘阿难,是诸人等,当供养五十世界微尘数诸佛如来,恭敬、尊重,护持法藏。末后、同时于十方国、各得成佛,皆同一号,名曰宝相如来、应供、正遍知、明行足、善逝世间解、无上士、调御丈夫、天人师、佛、世尊。寿命一劫。国土庄严,声闻、菩萨、正法、像法、皆悉同等。</p><p style="line-height:1.5em">　　癸二重颂</p><p style="line-height:1.5em">　　尔时世尊重宣此义,而说偈言:</p><p style="line-height:1.5em">　　是二千声闻,今于我前住,悉皆与授记,未来当成佛。</p><p style="line-height:1.5em">　　所供养诸佛,如上说尘数,护持其法藏,后当成正觉。</p><p style="line-height:1.5em">　　各于十方国,悉同一名号,俱时坐道场,以证无上慧,</p><p style="line-height:1.5em">　　皆名为宝相。国土及弟子,正法与像法,悉等无有异。</p><p style="line-height:1.5em">　　咸以诸神通、度十方众生,名闻普周遍,渐入于涅槃。</p><p style="line-height:1.5em">　　癸三得记欢喜</p><p style="line-height:1.5em">　　尔时学无学二千人、闻佛授记,欢喜踊跃、而说偈言:</p><p style="line-height:1.5em">　　世尊慧灯明,我闻授记音,心欢喜充满,如甘露见灌。</p><p style="line-height:1.5em">　　二迹门正说竟。释授学无学人记品竟。</p><p style="line-height:1.5em">　　法师品第十</p><p style="line-height:1.5em">　　此品明五种法师:一受持,二读,三诵,四解说,五书写。大论(大智度论)明六种法师:一信力故受,二念力故持,三看文为读。四不忘为诵,五宣传为说,六圣人经书难解,须解释。今经合受持为一,合解说为一,(添)足书写为五。若别论。则四是自行,(即受持、读、诵、书写,是自行)解说一种是化他。若通论。自轨五法,名自行法师,教他五法,名化他法师。何以言之?法者,轨则也。师者,训匠也(匠,教育、造就之义)法虽可轨,体(本身)不自宏,宏通在人。五种通经,皆得(能)称师。举法成其自行,皆以妙法为师。师于妙法,自行成就。故名法师。又:五种人,能以妙法训匠于他。故举法名师,称为法师。若自轨法,若法匠(造就)他,俱得称法师。故以法师名品,此因缘释也。</p><p style="line-height:1.5em">　　约教者,四教各有能诠所诠,俱名为法。各论自行化他,俱得称师。今经唯在圆(教)也。就圆教五种(法师),若作减数说者,束(归纳)五为四,即四安乐行。如后说。又:束为三,即是三业。受持是意业。读诵、说,是口业。书写是身业。别论,则口业是化他。身意是自行。通论,则三业自轨,即自行法师。三业教诏(教他),即化他法师。故言法师品。又是三门。行此五法,以自熏修,即福德门。宏宣五法,广利益他,即化他门。自修益彼,皆顺佛教,即报恩门。别论,则自修报恩,名自行。益彼(报恩),即是化他。通论,则自轨轨他,皆称法师。故言法师品。又是三轨。读诵书写是外行。即如来衣。受持是内行,即如来座。解说益他,即如来室。自轨三法,亦名法师。化他三法,亦名法师。能行三法,大教宣通,堪为世间依止,故名法师品。又束为二。谓自行化他。又束为一。谓如来行,具一切行。</p><p style="line-height:1.5em">　　(从法师品开始,以下迄至安乐行品,是迹门第三流通段。故蕅益大师有以下一段文字,悬叙于法师品之前)</p><p style="line-height:1.5em">　　迹门第三流通,凡五品经。不止荫益(利益)当时,复能津洽(利益)来世。一法师品,二宝塔品,皆明宏经功深福重,利益广大。三达多品,引往古宏经,彼我兼益。以证功德深重。四持品,八万大士忍力成者,此土宏经。新得记者,此土宏经。五安乐行品,外凡初心,欣斯胜福,(欣摹宏经胜福)见声闻畏惮,闻菩萨摈辱,顾(虑)己力弱,无益自他,便生退没(之心)。佛为此(等)人,说安乐行品,依之宏法,不必(顾)虑危难困苦。又法师品,释尊自说宏经功福,命觅流通。宝塔品,多宝及分身集佛,且证且助。劝觅流通。(宝塔证法华故来,分身助开宝塔故集。)</p><p style="line-height:1.5em">　　丁初法师品二。初叹美能持法人,二叹美所持之法及示通经方轨。戊初中二。初明禀道弟子功深福重,二明授道师功深福重。己初又二。初佛世弟子,二灭后弟子。庚今初</p><p style="line-height:1.5em">　　尔时世尊因药王菩萨、告八万大士:‘药王,汝见是大众中,无量诸天、龙王、夜叉、乾闼婆、阿修罗、迦楼罗、紧那罗、摩侯罗伽、人与非人、及比丘、比丘尼、优婆塞、优婆夷、求声闻者,求辟支佛者,求佛道者,如是等类,咸于佛前、闻妙法华经一偈一句、乃至一念随喜者,我皆与授记,当得阿耨多罗三藐三菩提。</p><p style="line-height:1.5em">　　因者,凭寄也。(凭借寄托)告者,普告也。药王菩萨,为法焚身。八万大士,忍力深固。故今流通妙法,先因药王,普告八万。欲其精勤护持助宣故也。汝见是大众等者,普授记也。不惟身子、四人、满慈子、五百及千二、二千得记而已。举凡八部四众,求三乘人。但闻一偈一句,一念随喜,皆得成佛,决定无疑。故今普皆与授记也。一偈一句者,举少以况多也。一念随喜者,举浅以况深也。所闻不论何偈何句,但令义合权实,本迹十妙四一(即理一、行一、人一、教一也。)之流。功福皆尔。随喜未论读诵修行,但令能于一念心中,深解开权显实。即是理本非权非实,所以能权能实。权实不二,事理圆融。具烦恼性,能知如来秘密之藏。又复即于一念心中,广解一切心及一切法,皆是佛法,无有障碍。若欲分别,辩说无穷。法既如此,人亦如是。下文常不轻授四众记,即是得此意也。故大(般涅槃)经云,宁愿少闻,多解义味。此义至后随喜品当更说之。</p><p style="line-height:1.5em">　　庚二灭后弟子</p><p style="line-height:1.5em">　　佛告药王:‘又如来灭度之后,若有人闻妙法华经、乃至一偈一句,一念随喜者,我亦与授阿耨多罗三藐三菩提记。</p><p style="line-height:1.5em">　　灭后闻经随喜,其功福与佛现在(闻经随喜)是同。故亦同授记也。初明禀道弟子功深福重竟。</p><p style="line-height:1.5em">　　已二明授道师功深福重二。初长文,二偈颂。庚初中二。初别明,二总明。别者,人有下上,时有现未。总者,不论下上及以现未,通明逆之得罪,顺之得福也。辛初别中二。初明现世,二明来世。壬初又二。初明下品师,二明上品师。皆约凡位判也。癸今初</p><p style="line-height:1.5em">　　若复有人、受持、读诵、解说、书写妙法华经,乃至一偈,于此经卷,敬视如佛,种种供养,华、香、璎珞、末香、涂香、烧香,缯盖、幢幡,衣服、伎乐,乃至合掌恭敬。</p><p style="line-height:1.5em">　　此先明下品师相也。一受持,二读,三诵,四解说,五书写。即是五种法师。一华,二香,三璎珞,四末香,五涂香,六烧香,七缯盖幢幡,八衣服,九技乐,十合掌。即是十种供养。</p><p style="line-height:1.5em">　　药王,当知是诸人等、已曾供养十万亿佛,于诸佛所、成就大愿,愍众生故,生此人间。’药王,若有人问,何等众生,于未来世、当得作佛。应示、是诸人等,于未来世、必得作佛。何以故。若善男子、善女人,于法华经、乃至一句,受持、读诵、解说、书写,种种供养经卷,华、香、璎珞,末香、涂香、烧香,缯盖、幢幡,衣服、伎乐,合掌恭敬,是人、一切世间所应瞻奉,应以如来供养而供养之。当知此人是大菩萨,成就阿耨多罗三藐三菩提,哀愍众生,愿生此间,广演分别妙法华经。</p><p style="line-height:1.5em">　　此广明下品师功报也。已曾供养等,是先因深。愍众生故等,明现功大。若有人问等,明未来报重。</p><p style="line-height:1.5em">　　癸二明上品师</p><p style="line-height:1.5em">　　何况尽能受持、种种供养者?’药王,当知是人、自舍清净业报,于我灭度后,愍众生故,生于恶世,广演此经。</p><p style="line-height:1.5em">　　先况出上品师相。次药王当知下,略明上品师功报也。悲愿牵故,仍是业生眷属,未是神通应生。愿兼于业,具如玄义眷属妙说。初明现世竟。</p><p style="line-height:1.5em">　　壬二明来世亦二。初明下品师,二明上品师。癸今初</p><p style="line-height:1.5em">　　若是善男子、善女人,我灭度后,能窃为一人说法华经、乃至一句,当知是人、则如来使,如来所遣、行如来事。</p><p style="line-height:1.5em">　　窃为一人,极言所化之少。乃至一句,极言所说之少。良以有慧无闻,未堪处众广演。此明下品师相也。然此经是如智所说,说于如理。今行人秉此如教而宣如理,故即是如来使,如来之所遣也。又,如智照如理为事。今行人依如教行如理,故是行如来事也。又以如智如理化众生为事。今行人能有大悲,以此经中真如之理,为馀人说,令得利益,故名行如来事。此明下品师功报也。</p><p style="line-height:1.5em">　　癸二明上品师</p><p style="line-height:1.5em">　　何况于大众中、广为人说。</p><p style="line-height:1.5em">　　以窃为一人,况出普为大众。以乃至一句,况出广说。此是上品师相。功报之大,不言可知。初别明竟</p><p style="line-height:1.5em">　　辛二总明现未下上法师。逆之得罪,顺之得福。</p><p style="line-height:1.5em">　　药王,若有恶人,以不善心,于一劫中、现于佛前,常毁骂佛,其罪尚轻,若人以一恶言、毁呰在家出家读诵法华经者,其罪甚重。</p><p style="line-height:1.5em">　　此先明逆之得罪也。夫罪福重轻,或时论田。或时论心。或论损益,有重有轻。今正约损益重轻论也。且如恶人以不善心,心既重矣。现前骂佛,田又尊矣。一劫常骂,业又久矣。而云尚轻者,非谓罪报果轻。但尤未若毁訾读诵法华之罪为尤重耳。何以故?佛证平等大慈,恒于恶人生悲愍心。又非恶人所能逼恼。故彼骂者,始则譬如以礼(物)送人而人不受,持祸自归。堕落三涂,百千亿劫,终则譬如打骂旃檀,亦染香气。反受佛化,毕竟得成出世因缘。今初心行人读诵法华,忍力未成,易于退没。倘一言毁訾,阻碍胜事。是断佛种,损害尤深。故其罪甚重也。</p><p style="line-height:1.5em">　　药王,其有读诵法华经者,当知是人、以佛庄严而自庄严,则为如来肩所荷担。其所至方,应随向礼,一心合掌,恭敬、供养,尊重、赞叹,华、香、璎珞,末香、涂香、烧香,缯盖、幢幡,衣服、肴馔,作诸伎乐,人中上供、而供养之,应持天宝、而以散之,天上宝聚,应以奉献。所以者何。是人欢喜说法,须臾闻之,即得究竟阿耨多罗三藐三菩提故。</p><p style="line-height:1.5em">　　此次明顺之得福也。佛以定慧庄严。此人能修定慧,故言以佛庄严而自庄严也。在背为荷,在肩为担。修非权非实法身之体,即是为如来荷。具能权能实二智之用,即是为如来担。其所至方应随向礼者,此人有所趣向,悉与实相相应,皆可敬顺。顺即是向。敬即是礼。敬而顺之,及兴供养也。应持天宝等,举重况轻。天宝尚应奉供,况仅人中上供耶!所以者何下,释成应礼应供之意。须臾(闻之)即得究竟,以能圆显究竟妙理故也。仍须分别(六即),始从名字究竟,乃至究竟究竟。二明授道师功深福重中,初长文竟</p><p style="line-height:1.5em">　　庚二偈颂三。初奖劝自行利他,二重颂别总两义,三结叹经最第一。辛今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　若欲住佛道,成就自然智,常当勤供养,受持法华者。</p><p style="line-height:1.5em">　　其有欲疾得,一切种智慧,当受持是经,并供养持者。</p><p style="line-height:1.5em">　　辛二重颂别总两义二。初颂别明,二颂总明。壬初中二。初颂现世,二颂来世。癸今初</p><p style="line-height:1.5em">　　若有能受持,妙法华经者,当知佛所使,愍念诸众生。</p><p style="line-height:1.5em">　　初二句,颂下品师。次二句,颂下品功报。</p><p style="line-height:1.5em">　　诸有能受持,妙法华经者,</p><p style="line-height:1.5em">　　次二句,颂上品师。</p><p style="line-height:1.5em">　　舍于清净土,愍众故生此。&nbsp;当知如是人,自在所欲生,能于此恶世,广说无上法。&nbsp;应以天华香,及天宝衣服,天上妙宝聚,供养说法者</p><p style="line-height:1.5em">　　后十句颂上品功报也。</p><p style="line-height:1.5em">　　癸二颂来世</p><p style="line-height:1.5em">　　吾灭后恶世、能持是经者,</p><p style="line-height:1.5em">　　初二句,超颂上品师。</p><p style="line-height:1.5em">　　当合掌礼敬,如供养世尊,&nbsp;上馔众甘美、及种种衣服、供养是佛子,冀得须臾闻。</p><p style="line-height:1.5em">　　次六句,明上品功报。</p><p style="line-height:1.5em">　　若能于后世、受持是经者,我遣在人中,行于如来事。</p><p style="line-height:1.5em">　　次二句,追颂下品师。后二句,颂下品功报也。初颂别明竟。</p><p style="line-height:1.5em">　　壬二总明</p><p style="line-height:1.5em">　　若于一劫中,&nbsp;常怀不善心,作色而骂佛,获无量重罪,</p><p style="line-height:1.5em">　　其有读诵持、&nbsp;是法华经者,须臾加恶言,其罪复过彼。</p><p style="line-height:1.5em">　　初二偈,颂逆之得罪。</p><p style="line-height:1.5em">　　有人求佛道,&nbsp;而于一劫中,合掌在我前,以无数偈赞。</p><p style="line-height:1.5em">　　由是赞佛故,得无量功德,叹美持经者、其福复过彼。</p><p style="line-height:1.5em">　　于八十亿劫,以最妙色声、及与香味触、供养持经者,</p><p style="line-height:1.5em">　　如是供养已,若得须臾闻,则应自欣庆、我今获大利。</p><p style="line-height:1.5em">　　后四偈,颂顺之得福也。赞佛功德,固为无量。佛不因赞而有增进。若赞持法华经,经典所在,即为有佛,功德已同。又使持经者从此增进(道业),所以福倍胜也。二重颂别总两义竟。</p><p style="line-height:1.5em">　　辛三结叹经最第一</p><p style="line-height:1.5em">　　药王今告汝,我所说诸经,而于此经中,法华最第一。</p><p style="line-height:1.5em">　　此经中,犹言此诸经中。即通举一代所说。始自华严终至涅槃也。诸大乘经各各称为第一之说。然是对待第一。未若此经绝待第一。故名最第一也。初叹美能持法人竟</p><p style="line-height:1.5em">　　戊二叹美所持之法及示通经方轨二。初长文,二偈颂。己初中二。初叹经法,二示方轨。庚初又五。初约法叹,二约人叹,三约处叹,四约因叹,五约果叹。辛今初</p><p style="line-height:1.5em">　　尔时佛复告药王菩萨摩诃萨:‘我所说经典、无量千万亿,已说、今说、当说,而于其中,此法华经、最为难信难解。药王,此经是诸佛秘要之藏,不可分布、妄授与人,诸佛世尊之所守护,从昔已来,未曾显说。而此经者,如来现在,犹多怨嫉,况灭度后?</p><p style="line-height:1.5em">　　已说,指般若已前渐顿诸说也。今说,指同一座席无量义经也。当说,指大涅槃经也。般若等渐顿诸经,皆带方便,取信为易。无量义经,明一生无量,未明无量还一,取信亦易。今法华经。论法,则一切差别,融通归一。论人,则师弟(子)本迹,俱甚久远。二门悉与昔反,难信难解。当锋难事,法华已说。涅槃在后,则易可信也。秘要之藏者,隐而不说,名之为秘。总一切法,名之为要。真如实相包蕴无外,名之为藏。不可分布者,法妙难信,惟有深智,乃可授与。无智益罪,故不可妄授也。从昔已来,未曾显说者,于三藏中,不说二乘作佛。亦不明师弟本迹。方等般若,虽说实相如来藏理。亦未说五乘(一人、二天、三声闻、四缘觉、五菩萨)作佛,亦未发迹显本。顿渐诸经皆未融会,故名为秘。此经具说昔所秘法,即是开秘密藏。亦即是秘密藏。如此秘藏,昔为一类根熟众生,虽有密说,而四十馀年,未曾彰灼显说也。犹多怨嫉者,如五千退席。佛世尚尔,何况未来。理在难化也。</p><p style="line-height:1.5em">　　辛二约人叹</p><p style="line-height:1.5em">　　药王,当知如来灭后,其能书、持、读、诵、供养、为他人说者,如来则为以衣覆之,又为他方现在诸佛之所护念。是人有大信力,及志愿力、诸善根力,当知是人、与如来共宿,则为如来手摩其头。</p><p style="line-height:1.5em">　　此法在人,则人尊贵。如来衣覆者,即是修学大忍为衣也。诸佛护念者,实相为佛,实智为子。尊崇实相,发生实智,即为诸佛所护念也。圆教四不坏信,(一信根本,谓真如之法,诸佛所师,众行之源。二信佛,有无量功德,常念亲近供养恭敬。三信法,佛所说法,有大利益,常念修行。四信僧,僧能正修行,自利利他,常乐亲近。)为大信力。圆四宏誓,为志愿力。圆妙大智,为善根力。信则信理,理即法身。志愿是立行,行即解脱。善根根固难动,即是般若。当知三力,即三德秘藏。初心栖此,与佛不殊。故名与如来共宿。又信力修毕竟空如来智。如来栖毕竟空舍,此人亦学毕竟空,故与如来共宿。以志愿力善根力自行权实而为机感,机感名头。如来以化他权实二智之手,开发此人自行权实之头。感应道交,故言摩头。摩头即授记也。</p><p style="line-height:1.5em">　　辛三约处叹</p><p style="line-height:1.5em">　　药王,在在处处,若说、若读、若诵、若书,若经卷所住处,皆应起七宝塔,极令高广严饰,不需复安舍利。所以者何。此中已有如来全身,此塔、应以一切华、香、璎珞,缯盖、幢幡,伎乐、歌颂,供养、恭敬,尊重、赞叹。若有人得见此塔,礼拜、供养,当知是等、皆近阿耨多罗三藐三菩提。</p><p style="line-height:1.5em">　　此法在处,即处尊贵。夫佛生处,得道处,转*轮处,入涅槃处,皆应起塔。此经是法身生处,得道之场。*轮正体,大涅槃窟,故应起塔供养也。不须复安舍利者,释论(即大智度论)云,碎骨是生身舍利。经卷是法身舍利也。已有如来全身者,生身舍利有碎有全。碎如释迦。全如多宝。法身舍利,亦有碎全,诸方便教为碎。法华一实为全也。</p><p style="line-height:1.5em">　　辛四约因叹</p><p style="line-height:1.5em">　　药王,多有人、在家出家行菩萨道,若不能得见、闻、读、诵、书、持、供养、是法华经者,当知是人未善行菩萨道,若有得闻是经典者,乃能善行菩萨之道。</p><p style="line-height:1.5em">　　馀经带方便因,名为拙度。此经正显圆因,闻解圆因。方名巧度。巧度为善行也。(大论通以衍门为巧,今经别以一实为巧。)</p><p style="line-height:1.5em">　　辛五约果叹又五。初明近果,二立譬,三法合,四释近,五拣非。壬今初</p><p style="line-height:1.5em">　　其有众生、求佛道者,若见、若闻、是法华经,闻已、信解受持者,当知是人、得近阿耨多罗三藐三菩提。</p><p style="line-height:1.5em">　　阿耨菩提有二义。一者初心菩提,即圆初住。二者后心菩提,即妙觉极果。今言近者,正近初住菩提也。前约因叹,修通别因,即是未善,去圆果远。若修圆因,即是善行,去圆果近。今以圆如实智为因,还以为果。道前真如,虽有三因(佛性)同名正因。(理即)道中真如,亦有三因,同名缘因。(名字即观行即,相似即。)亦名了因。(分证即)道后真如,亦只三法,转名圆果。(究竟即)故普贤观(经)云,大乘因者,诸法实相是。大乘果者,亦诸法实相是。释论云,初观实相名因。观竟名果。究理而论,真如实相,不当(论)因果。(非因非果)亦非前后。今约修行,则有前后及以因果也。</p><p style="line-height:1.5em">　　壬二立譬</p><p style="line-height:1.5em">　　药王,譬如有人、渴乏需水,于彼高原、穿凿求之,犹见干土,知水尚远,施功不已,转见湿土,遂渐至泥,其心决定、知水必近。</p><p style="line-height:1.5em">　　释此为二。一约观门,二约教门。观门者,众生之心,具诸烦恼,名高原。修习观智,名穿掘。(穿地掘土)方证理味,如得清水。约通观,则乾慧地如乾土。性地为湿土泥。见谛为得清水。约别观,则从假入空,但见于空,不见不空。断四住惑,如掘乾土,去水尚远。从空入假,先知非假,(空观)今知非空,(假观)因是二观,得入中道,能伏无明,转见湿土,去水则近。若圆观中道,非空非假,而照空假。(双照空假)四住已尽,无明已伏。已得中道相似圆解,(入相似位)故云,如渐至泥。若入初住,发真中解,即破无明,如泥澄清。得见中道。如得清水。故法华论云,佛性水,当知次第也。教门者,土譬经教。水譬中道。教诠中道,如土含水。三藏未诠中道,犹如乾土。方等般若带方便说中道,犹如湿土。法华正直显露说中道,犹如泥。因法华教,生闻思修,即悟中道,真见佛性。所发真慧,不复依文。(一位一切位)如获清水,无复土相。故华严云,初发心时,便成正觉。成就慧身,不由他悟也。</p><p style="line-height:1.5em">　　壬三法合</p><p style="line-height:1.5em">　　菩萨亦复如是,若未闻、未解、未能修习是法华经者,当知是人、去阿耨多罗三藐三菩提尚远,若得闻、解、思惟、修习,必知得近阿耨多罗三藐三菩提。</p><p style="line-height:1.5em">　　于法华中获闻思修,即是圆家三慧,方能近果。非乾湿等教(喻,藏通别三教)中三慧也。</p><p style="line-height:1.5em">　　壬四释近</p><p style="line-height:1.5em">　　所以者何。一切菩萨阿耨多罗三藐三菩提,皆属此经,此经开方便门,示真实相。是法华经藏,深固幽远,无人能到,今佛教化成就菩萨、而为开示。</p><p style="line-height:1.5em">　　一切菩萨,指诸权因。阿耨菩提,指诸权果。权因权果,皆摄属于此经。如乾湿等土,悉依于水也。开方便门,示真实相者,昔所不说,今皆说之。昔说二观为方便门,今皆开之,即是真实,宁(岂)复是门。昔说小乘方便及小乘果。小乘果尚非实相,况小方便而当是门。今皆开之,即是实相。汝等所行,是菩萨道。决了声闻法,是诸经之王。乃至治世语言,资生业等。(皆顺正法)昔何尝说是方便。今皆开之,即是实相,不相违背。咸令众生开示悟入佛之知见。一色一香,无非佛法。若门若非门,悉皆开之。示真实相,显佛性水。若不开者,则深固幽远,无人能到。而今开之,即得见水,无乾土也。</p><p style="line-height:1.5em">　　壬五拣非</p><p style="line-height:1.5em">　　药王,若有菩萨闻是法华经,惊疑、怖畏,当知是为新发意菩萨,若声闻人闻是经,惊疑、怖畏,当知是为增上慢者。</p><p style="line-height:1.5em">　　新发意菩萨,增上慢声闻。既于此经惊疑怖畏,悉是乾土。尚非湿土,况能见水耶!初叹经法竟</p><p style="line-height:1.5em">　　庚二示方轨二。初正明方法,二明五利益。辛初中三。初标章,二解释,三劝修。壬今初</p><p style="line-height:1.5em">　　药王,若有善男子、善女人,如来灭后,欲为四众说是法华经者,云何应说。是善男子、善女人,入如来室,著如来衣,坐如来座,尔乃应为四众广说斯经。</p><p style="line-height:1.5em">　　壬二解释</p><p style="line-height:1.5em">　　如来室者,一切众生中、大慈悲心是,如来衣者,柔和忍辱心是,如来座者,一切法空是。</p><p style="line-height:1.5em">　　大慈悲室者,若就同体,即法身也。若被(加被)众生,即解脱也。能令众生会于同体,即般若也。柔忍衣者,若就所覆,即法身也。若就能覆严身,即般若也。若就和光利物,(和光同尘,利益物机)即解脱也。法空座者,若就能坐,即般若也。若就所坐,即法身也。身座冥称,(称,合也)即解脱也。又,(若就三轨分配)大慈安乐,即资成轨。柔和伏嗔断惑,即观照轨。坐座,即真性轨。上云,以佛庄严(而自庄严),又云以衣覆之,即此衣也。上云,如来肩所荷担,又云,手摩其头,即此座也。上云,与如来共宿,即此室也。</p><p style="line-height:1.5em">　　壬三劝修</p><p style="line-height:1.5em">　　安住是中,然后以不懈怠心,为诸菩萨及四众、广说是法华经。</p><p style="line-height:1.5em">　　既劝安住三法,仍劝不懈怠心,然后(为众)广说。故知此勖(勉)观位初心人耳。初正明方法竟</p><p style="line-height:1.5em">　　辛二明五利益</p><p style="line-height:1.5em">　　‘药王,我于余国,遣化人、为其集听法众,(一遣化人)亦遣化比丘、比丘尼、优婆塞、优婆夷、听其说法,是诸化人,闻法信受,随顺不逆。(二遣化四众)若说法者在空闲处,我时广遣天龙、鬼神、乾闼婆、阿修罗、等,听其说法。(三遣八部)我虽在异国,时时令说法者得见我身。(四见佛身)若于此经忘失句读,我还为说,令得具足。(五与总持)</p><p style="line-height:1.5em">　　若初心未淳,只可遣化人,未可遣化四众八部。若见天龙,倚(仗)此自高,(反会)妨损其道,故不可令见也。若(久修人)心无倚著,则堪见佛,兼得总持,证大利益,况复(见)天龙等耶。二叹经法及示方轨中,初长文竟</p><p style="line-height:1.5em">　　己二偈颂三。初总劝,二颂长文,三结劝。庚今初</p><p style="line-height:1.5em">　　尔时世尊欲重宣此义,而说偈言:</p><p style="line-height:1.5em">　　欲舍诸懈怠,应当听此经,是经难得闻,信受者亦难。</p><p style="line-height:1.5em">　　庚二颂长文二。初但颂约果叹,二颂方轨。辛初中二。初颂立譬,二颂法合。略不颂近果释近及拣非也。壬今初</p><p style="line-height:1.5em">　　如人渴需水,穿凿于高原,犹见干燥土,知去水尚远,</p><p style="line-height:1.5em">　　渐见湿土泥,决定知近水。</p><p style="line-height:1.5em">　　壬二颂法合</p><p style="line-height:1.5em">　　药王汝当知,如是诸人等,&nbsp;不闻法华经,去佛智甚远,若闻是深经,决了声闻法。&nbsp;是诸经之王,闻已谛思惟,当知此人等、近于佛智慧。</p><p style="line-height:1.5em">　　初但颂约果叹竟。</p><p style="line-height:1.5em">　　辛二颂方轨二。初颂正明方法,二颂明五利益。壬今初</p><p style="line-height:1.5em">　　若人说此经,应入如来室,著于如来衣,而坐如来座,</p><p style="line-height:1.5em">　　处众无所畏,广为分别说。</p><p style="line-height:1.5em">　　初偈半,颂标章</p><p style="line-height:1.5em">　　大慈悲为室,柔和忍辱衣,&nbsp;诸法空为座,处此为说法。</p><p style="line-height:1.5em">　　次一偈,颂解释。</p><p style="line-height:1.5em">　　若说此经时,&nbsp;有人恶口骂,加刀杖瓦石,&nbsp;念佛故应忍。</p><p style="line-height:1.5em">　　后一偈,颂劝修也。</p><p style="line-height:1.5em">　　壬二颂明五利益</p><p style="line-height:1.5em">　　我千万亿土、&nbsp;现净坚固身,于无量亿劫、&nbsp;为众生说法。此总明如来以五事利益之意。(五事,即上明一遣化人为其集听法众,二遣化四众听其说法,三遣八部听其说法。四令说法者得见我身。五与总持,令说法者不忘失句读。)正由应身遍满十方,能为五事守护行人也。</p><p style="line-height:1.5em">　　若我灭度后、&nbsp;能说此经者,我遣化四众、比丘比丘尼、及清信士女、&nbsp;供养于法师,</p><p style="line-height:1.5em">　　此超颂第二遣四众也。</p><p style="line-height:1.5em">　　引导诸众生,集之令听法。&nbsp;若人欲加恶、刀杖及瓦石,</p><p style="line-height:1.5em">　　则遣变化人、为之作卫护。</p><p style="line-height:1.5em">　　此追颂第一遣化人也。</p><p style="line-height:1.5em">　　若说法之人,独在空闲处,&nbsp;寂寞无人声,读诵此经典,我尔时为现清净光明身。若忘失章句,为说令通利。此超颂第五与总持也。</p><p style="line-height:1.5em">　　若人具是德,或为四众说,&nbsp;空处读诵经,皆得见我身。</p><p style="line-height:1.5em">　　此颂第四令见佛也。具是德,谓室衣座三德。</p><p style="line-height:1.5em">　　若人在空闲,我遣天龙王、&nbsp;夜叉鬼神等,为作听法众。</p><p style="line-height:1.5em">　　是人乐说法,&nbsp;分别无挂碍,诸佛护念故,能令大众喜。</p><p style="line-height:1.5em">　　此追颂第三遣八部也。二颂长文竟</p><p style="line-height:1.5em">　　庚三结劝</p><p style="line-height:1.5em">　　若亲近法师,&nbsp;速得菩萨道,随顺是师学,得见恒沙佛。</p><p style="line-height:1.5em">　　法师品竟</p><p style="line-height:1.5em">　　见宝塔品第十一</p><p style="line-height:1.5em">　　塔,具云塔婆,新云,窣堵波。此翻方坟。亦翻灵庙。亦翻浮图。有舍利者,名塔。无舍利者,名支提。舍利复论全(身)、碎(身)。如释迦碎身为八斛舍利,阿育王后造八万四千宝塔以供养之。遍布天下名山。今多宝佛全身舍利不散,故唯一塔。又按律中四处起塔,谓佛生处,得道处,转*轮处,入涅槃处。今法华实相,诸佛三身皆从此生,诸佛于此而坐道场,诸佛于此而转*轮,诸佛于此而般涅槃。只此法华,即是三世佛之四塔。先佛已居,今佛并坐,当佛亦然。此塔从地涌出,明显此事,(证明法华实相大事),四众皆睹,故言见宝塔品(世界悉檀)璎珞经云,供养一佛舍利起塔满四天下,不如供养如来生身。由色身有舍利故。又起塔满大千供养色身,不如供养法身。由法身有色身故。当知见色不及闻经,以由闻经有法身故。经有偏圆,即法身全碎,功德不等。今经纯诠圆理,是全法身。故持经功深,宏宣力大。多宝佛塔从地涌出,证明此事,四众皆睹,故言见宝塔品。(为人)三周说法已竟,从地涌出,出大音声,再叹善哉,印成实说,即是证前。为开塔故,须集分身。既开塔已,入塔并坐。大声普告,召本弟子。(谁能于此娑婆国土,广说妙法华经,今正是时。)由疑地涌,(众多下方菩萨)方明寿量,展转为由,即是请后。正为证前请后,从地涌出(宝塔),四众皆睹,故言见宝塔品。(对治)多宝示灭,全身舍利俨然不散,又闻其言,(善哉!善哉!释迦牟尼佛,快说是法华经,我为听是经故,而来至此。)则是灭而不灭。可表法身、释尊入塔,二身相称。如智称境,可表报身。分身云集,可表应身。三佛三身而不一异,令四众睹,故言见宝塔品。(第一义)</p><p style="line-height:1.5em">　　塔出有两意:一发音声以证前,三周说法,流通功德,皆是真实,不同兼但对带(前四时)之谈,即约教义。二因开塔以起后,声彻下方,召本弟子,乃明长寿,顿破寂场近成之疑,即本迹义。又久远之塔,从地涌出,开自在神通之力,显过去世益物也。发大音声,开师子奋迅之力,显现在十方开权显实也。有大誓愿,未来诸佛若说此经,我之宝塔皆到其所为作证明。开大势威猛之力,显未来常住不灭也。</p><p style="line-height:1.5em">　　观心释者,依经修观,与法身相应,境智必会,如塔来证经。境智既会,则大报圆满,如释迦与多宝同坐一座。大报圆故,则随机出应,如分身皆集。由多宝(塔)出故,三佛得显。由持经故,即具三身。普贤观云,佛三种身,从方等(即实相理)生,即此义也。</p><p style="line-height:1.5em">　　丁迹门流通中。第二见宝塔品为二。初长文,二偈颂。戊初中三。初明多宝涌现,二明分身远集,三明释迦唱募。己初又六。初现塔之相,二诸天供养,三多宝称叹,四时众惊疑,五大乐说问,六如来答。庚今初</p><p style="line-height:1.5em">　　尔时佛前有七宝塔,高五百由旬,纵广二百五十由旬,从地涌出,住在空中,种种宝物而庄校之。五千栏楯,龛室千万,无数幢幡以为严饰,垂宝璎珞宝铃万亿而悬其上。四面皆出多摩罗跋栴檀之香,充遍世界。其诸幡盖,以金、银、琉璃、砗磲、玛瑙、真珠、玫瑰、七宝合成,高至四天王宫。</p><p style="line-height:1.5em">　　七宝,表性德七觉,七圣法财也。(七财:一信、二精进、三戒、四惭愧、五闻、六舍、七定慧)塔,表实相之境。法身所依处也。(四教各论七觉七财,今唯在圆。因位亦有七觉七财,今约极果)高五百由旬者,是二万里。竖表因中万行,果中万德也。纵广二百五十由旬者,是一万里。横表万善庄严也。地表无明心地。空表第一义空。以无所破,破无明地。以无所住,住第一义空。故言从地涌出。住在空中,此亦证前起后。七方便人(五停心、别相念、总相念、暖、顶、忍、世第一)如来藏理未开,无明所隐,如塔在地。今闻三周开显,开佛知见,显出法身。如塔涌空。此即证前。修得法身,久已明著。如塔在空,无能开者。表本地久成,众所不识。若发迹显本,了达无疑。此即起后也。种种宝物者,表众多定慧而庄校也。栏楯,表总持。龛室,表无量慈悲室。亦表无量空舍。幢幡,表神通胜相。垂诸璎珞,表四十地戒定慧陀罗尼功德。上严法身,下被众生也。宝铃,表八音四辩。(一法无碍辩,二义无碍辩,三辞无碍辩,四乐说无碍辩。)四面出香,表无作四谛道风吹四德(常乐我净)香也。七宝幡盖高至四天王宫,表神通慈力。皆是性德七觉七财所成,皆穷无作四谛之理也。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 