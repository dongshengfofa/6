<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,《法华经》之研究法' />
<link href='../css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>《法华经》之研究法</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　《法华经》之研究法</p><p style="line-height:1.5em">　　周叔迦</p><p style="line-height:1.5em">　　绪&nbsp;言</p><p style="line-height:1.5em">　　《法华经》为如来一代时教之总旨归，亦即如来家业之总簿记，明乎此而后知如何发心，如何进趣，如何归宿。是故欲研习经教，必以此经为首。初是经全本，凡有六译，三存三缺。别生单品，凡有二译，一存一缺。其目如下：</p><p style="line-height:1.5em">　　《法华三昧经》六卷吴支疆梁接译。缺。</p><p style="line-height:1.5em">　　《萨芸芬陀利经》六卷&nbsp;西晋竺法护译。缺。</p><p style="line-height:1.5em">　　《正法华经》十卷&nbsp;西晋竺法护译。</p><p style="line-height:1.5em">　　《方等法华经》五卷东晋支道根译。缺。</p><p style="line-height:1.5em">　　《妙法莲华经》七卷</p><p style="line-height:1.5em">　　姚秦鸠摩罗什译。凡二十八品。但《提婆达多品》于译初成时，长安宫人请人禁中，淹留在内。故江东所传，止得二十七品。至梁陈间始补人。又《普门晶》无重颂，至隋时补人。</p><p style="line-height:1.5em">　　《添品妙法莲华经》七卷</p><p style="line-height:1.5em">　　隋闍那崛多、达摩笈多译。即于秦译添药品喻品后生盲一喻，《提婆达多品》合人《见宝塔品》，《陀罗尼品》次《神力品》后，为第二十一，《嘱累品》在卷终，余诸字句间亦间有改定。以上皆全经也。</p><p style="line-height:1.5em">　　《佛以三车喻经》一卷&nbsp;吴支谦译。即《譬喻品》异译。缺。</p><p style="line-height:1.5em">　　《萨昙芬陀利经》西晋失译。即《宝塔品、天授品》少分异译。以上别生也。</p><p style="line-height:1.5em">　　研习之法，约可分为四重次第：第一，先讽读经文，第二，精思西土论轨，第三，阅览东土古德疏记，第四，分宗研究。今略言之。</p><p style="line-height:1.5em">　　第一讽读经文</p><p style="line-height:1.5em">　　《法华经》初《序品》中言佛说《无量义经》已，人无量义处三昧，从是定起说《法华》。可见《无量义经》乃《法华》之前茅，故于《序品》特述其名，以示后人欲习《法华》，当先读《无量义经》。《法华》中言，佛一切差别教门，皆为令一切众生得佛知见，所谓究竟诸法实相。而《无量义经》云，一一教门，具无量义。此无量义，从实相生。是故如来所说是一法，而众生随类得解。是故必先知《无量义经》所说一切末从本起，而后方能信《法华》所说一切末皆归于本也。此经古有二译：一，刘宋求那跋陀罗译，今佚。二，萧齐昙摩伽陀耶舍译，即今流通本。世无注解，古有萧齐刘虬注，今失传，但存序一篇。云如来设教之次第及渐顿之义，载在经首，可玩习也。</p><p style="line-height:1.5em">　　《法华经》最后为《普贤菩萨劝发品》，略说持经之法，当行普贤行，而未详说修行之方。《观普贤菩萨行法经》中说忏悔六根罪及端坐观实相之法，智者大师《法华三昧行仪》完全用《观普贤经》中文，可见《观普贤经》为《随喜品》中持经最要之方。此经有三译，两阙一存。第一为东晋祗多密译《普贤观经》，二为姚秦鸠摩罗什译《观普贤菩萨经》，此两译本皆佚。三为刘宋昙摩密多译《观普贤菩萨行法经》，即今流通本。其注解传世仅有宋如本之《普贤观经义疏》;虽宗天台，而于天台教观懵然未解，不足取也。是故历代以《无量义》、《法华》、《普贤观》三经称为“法华三经”，欲研习《法华》，先将此三经轮流讽读，使经中大旨，仿佛能了贯于心。</p><p style="line-height:1.5em">　　第二&nbsp;精思西土论轨</p><p style="line-height:1.5em">　　既于经文讽读有素，然后应阅西土释经之论。良以解经须重传承，不可妄逞臆说。古代大德所有疏解者，非得自译场，面禀教益，即是遥宗西土之论，而申明发挥。所以西土诸论为一切经解之祖。《法华》之论，约有二部：</p><p style="line-height:1.5em">　　一，世亲菩萨造《妙法莲华经优婆提舍》一卷，元魏菩提留支译。广释《序品》及《方便品》，略及七喻，以十无上发明经宗，为千古之定论。此论有二疏：一为三论宗之作，唐吉藏撰《法华论疏》三卷，二为法相宗之作，唐失名撰《法华论述记》，原本二卷今只存上卷。</p><p style="line-height:1.5em">　　二，唐不空译《成就妙法莲华经王瑜伽观智仪轨》，此轨乃是密教行者依经修观之轨，亦即法华三昧之行仪。先有归命二十八品偈，次如欲成就此法者，须具四缘：一亲真善知识，二听闻正法经王，三如理作瑜伽观，四随法行修于奢摩他毗钵舍那。夫智者之法华三昧行仪，虽明忏悔诸罪净六根之法，而于实相禅观，所说甚简。此轨所说瑜伽观行，深可为助。又姚秦鸠摩罗什译《思惟要略法》中，有法华三昧法一则，可互证之。</p><p style="line-height:1.5em">　　第三&nbsp;阅览东土古经疏记</p><p style="line-height:1.5em">　　西土论轨既已蕴藉于胸，然后阅东土疏记。两晋六朝经师之作，言简而义醇，文显而旨远，最可为人道之基。且其时佛法东来未久，尚无门户之见，习之不致有偏执之弊。但《法华》古注传世者希，今有二家：</p><p style="line-height:1.5em">　　‘</p><p style="line-height:1.5em">　　一、宋竺道生之《妙法莲华经疏》二卷。此疏但略解文句，兼申要论，标宗而已，无多发挥也。</p><p style="line-height:1.5em">　　二、梁法云之《妙法莲华经义疏》三十卷。云公讲《法华》，感天雨华，空中声云，灯明佛时已讲此经，故时称之为云法华。以一乘因果为经宗，开三显一以明因，开近显远以明果，深得经旨也。</p><p style="line-height:1.5em">　　第四&nbsp;分宗研究</p><p style="line-height:1.5em">　　《法华》为众经中王，是故各宗无不奉为根本。今世言教者为三论、慈恩、天台、贤首四家，旨归虽一，方便不同。学者应就性之所近，各习一宗。</p><p style="line-height:1.5em">　　甲&nbsp;三论宗</p><p style="line-height:1.5em">　　三论源流至唐而斩，令所传者只唐初嘉祥大师之作。然嘉祥学说迭有变迁，晚年定论多是新解，不复依关中、摄山之说，故其《法华》之注先后三本，各有所长。学者应将三疏互相考证，辨其同异，方得深入。</p><p style="line-height:1.5em">　　一、《法华玄论》十卷</p><p style="line-height:1.5em">　　凡有六重玄义：一弘经方法，二大义，三释名，四立宗，五决疑，六随文解释。此论作于开皇十五年居嘉祥寺时，纯是三论宗本来面目，一以三论宗旨为归，多明关中睿、朗旧义。</p><p style="line-height:1.5em">　　二、《法华游意》二卷、《法华义疏》十二卷</p><p style="line-height:1.5em">　　此为嘉祥之第二作。《游意》中十门分别玄义：一大意门，二旨归门，三释名题门，四辩教意门，五显密门，六三一门，七功用门，八弘经门，九部党门，十缘起门。盖与《义疏》同是开皇、仁寿间居京兆时所作。其时已从灌顶习天台教观，故所立义与玄论多有不同。</p><p style="line-height:1.5em">　　三、《法华统略》六卷&nbsp;此为藏公晚年定论，所谓新三论宗之说也。多有抉择前二作处，大旨则依天亲论也。</p><p style="line-height:1.5em">　　乙&nbsp;慈恩宗</p><p style="line-height:1.5em">　　窥基大师之《妙法莲华经玄赞》四十卷·习慈恩者研习《法华》所当以奉为圭臬者，厥为《玄赞》一书。不仅在基公著作之中为最善，即在各家经疏之内，罕得其匹，故唐代此书风行一世。学者先将《玄赞》细绎其科判义旨，三五遍后，再考证唐贤之《玄赞》释记等。凡有六书如下，</p><p style="line-height:1.5em">　　《妙法莲华经宗要》一卷</p><p style="line-height:1.5em">　　唐新罗元晓撰。文开六门：初述大意，次辨经宗，三明经用，四释题目，五显教摄，六消文义。但第六门无文。谓此经以一乘实相为宗，开方便门示真实相为用，以四义释妙法，以四义释莲华。元晓于海东独树一帜，遥宗慈恩，兼通性相。虽非正传，亦可参证。</p><p style="line-height:1.5em">　　《妙法莲华经玄赞义决》一卷</p><p style="line-height:1.5em">　　唐慧沼撰。就窥基《玄赞》引申其义，发明幽奥，别进殊解。凡有一百一十则，于法相宗义颇能提絮纲领。间引南岳嘉祥师说，盖是宣演《玄赞》时发挥己意之作。</p><p style="line-height:1.5em">　　《妙法莲华经玄赞摄释》四卷</p><p style="line-height:1.5em">　　唐释智周撰。周为慧沼弟子。此释作于开元四年。约于分为七例：一明法数，二破疑难，三述异解，四记因缘，五明训诂，六详古义，七正错误。文中亦引吉藏师解及慧沼《义决》中已通辩者，此中但牒云具释如决而已。</p><p style="line-height:1.5em">　　《妙法莲华经玄赞抉择记》二卷</p><p style="line-height:1.5em">　　唐释崇俊撰，法清集。此记原八卷，今仅存前两卷。释玄赞自序王始至释经序分护众叹德止。前有大历三年沙门藏诸序，称其博考旧文，或据新义。考，俊为义净弟子，故此记中称为荐福三藏而不名。法清又为崇俊弟子而旁承智周者。记义颇精审，虽未全，然不可废也。</p><p style="line-height:1.5em">　　《妙法莲华经玄赞释》一卷</p><p style="line-height:1.5em">　　唐失名撰。乃《续藏》中所收敦煌经藏本。释玄赞六门分别中第二明经宗旨，至第六释文通序中说教时分止。简明而切要，于诸家解《玄赞》诸记中，最为平允精确，堪为入门之要助。</p><p style="line-height:1.5em">　　《妙法莲华经玄赞要集》三十一卷</p><p style="line-height:1.5em">　　唐释栖复撰。复事迹未详。此书前自序云，，作于太和以后。原本三十五卷，今阙卷二十二、二十三、三十、三十四卷。唐世《玄赞》，盛行于世。钞释殆数十家，今多不传，存者不过五家。此书最晚出，故能集诸异说，近二十家，可谓集大成者矣。</p><p style="line-height:1.5em">　　丙&nbsp;天台宗</p><p style="line-height:1.5em">　　凡天台宗徒，欲研习《法华》，于经文论轨古注之后，更可分为四重步骤：一、研习智者大师之《玄义》、《文句》。二、研习荆溪之《玄义释簸文句记》。三、研习荆溪以下各家关于疏记之钞释。四、宋元以降各家节略疏记以注经，但以资参考而已。</p><p style="line-height:1.5em">　　一南岳天台诸作</p><p style="line-height:1.5em">　　《法华经安乐行义》一卷</p><p style="line-height:1.5em">　　陈慧思撰。南岳教人修习法华三昧，恒以安乐行为方便。此为兼明《法华玄义》，以三法、四念处释安乐行，实为南岳教授门人之口诀也。</p><p style="line-height:1.5em">　　《妙法莲华经玄义》十卷</p><p style="line-height:1.5em">　　《妙法莲华经文句》十卷隋智颤撰。智者大师亲证法华三昧，照了法华经义，若高晖之临幽谷。达诸法相，如长风之游太虚。《玄义》总明旨趣，《文句》消释章段。《玄义》五重：谓释名、辨体、明宗、论用、判教也。《文句》有四释：谓因缘释、约教释、本迹释、观心释也。以十法界、十如是、三世间明心念。以四十生、四悉檀、三谛明观法，三惑以示迷，六即以昭位。佛法东渐以来，立纲陈纪，为万世法者，斯为上首矣。</p><p style="line-height:1.5em">　　二&nbsp;荆溪诸作</p><p style="line-height:1.5em">　　《妙法莲华经玄义释籤》四十卷</p><p style="line-height:1.5em">　　唐释湛然撰。世称荆溪尊者。天台一宗自灌顶而后，百年之间，明道若昧。至荆溪而大弘。所撰《玄义释籤》、《文句记》、《止观辅行》，称为天台三大部。名释籤者，谓随诸问者，籤下所录，积久遂添润成书耳。于百界千如备彰诸法实相之旨，顿显十方佛土中无二无三之说。佛之知见，得此开示，了无余蕴。释迹妙末，立十不二门，以融会观教，尤为精妙。</p><p style="line-height:1.5em">　　《妙法莲华经文句记》三十卷</p><p style="line-height:1.5em">　　唐释湛然撰。盛唐之际，慈恩、贤首、三论诸家，门庭施设，其端非一。台宗圆义，将近晦蒙，是故荆溪揭厉法流，祖述章句，以决前疑，开发后滞。记中申宗旨，辩曲直，考同异，定品次，皆能甄简权实，而使一家教观，悉归于正。俾后之宗者，确知其守。</p><p style="line-height:1.5em">　　《妙法莲华经大意》一卷</p><p style="line-height:1.5em">　　唐释湛然撰。以三门广释《法华》二十八品大旨。第一述大义，第二释品名，第三入文科判。与《法华文句》科文皆相符合。文极藻丽。虽于四教三观之义，一乘因果之宗，无多启发;然初学读此，于《法华》事相可以了然。日本诸家古目云是荆溪门人明旷作。</p><p style="line-height:1.5em">　　《法华五百问论》三卷</p><p style="line-height:1.5em">　　唐释湛然释。此论乃破窥基《玄赞》之作，凡有三百九十九则。言五百者，举大数耳。始自《玄赞》初六门分别，以迄文竟，凡科判之当否，撰义之允违，文字之乖顺，一切巨细难易之处，皆先设问征起，次举《玄赞》之义为答。后以难诘破斥，证其谬误。</p><p style="line-height:1.5em">　　三&nbsp;荆溪以下唐宋诸家解释疏记之作</p><p style="line-height:1.5em">　　《妙法莲华经文句辅正记》十卷</p><p style="line-height:1.5em">　　唐道暹撰。暹为湛然弟子。此乃其亲承教益时所作，兼释经文及智者《文句》，以《》，、记》之不足。《普门品》一章，《记》文甚略，亦广为补益，甚为精萃。所牒《记》文与今通行本间有不同处，盖是未定之稿。所述文字普训法相名数，皆极恳切简约。于慈恩、贤首之说，详辨差异。所引颇有佚典，如《法华圆镜》、《摩腾对咨录》等。为习荆溪《记》者，必应参考者也。</p><p style="line-height:1.5em">　　《妙法莲华经义缵》六卷</p><p style="line-height:1.5em">　　唐释智度撰。度为湛然弟子。日本传教大师最澄将来目录中，有《天台第七祖智度和尚传》，可见其学继踵荆溪。然此书中于天台之《文句》，荆溪之《记》，文义之深隐处，多因俱舍、唯识之说以诠释之。释智者《文句》，又多与荆溪不同，且往往用法相名义及己所见抉择荆溪《记》之未当，又多破嘉祥之说。《普门品》重颂，隋时补译，智者无疏，荆溪亦未释，此中略解之。</p><p style="line-height:1.5em">　　《妙法莲华经文句私记诸品要义》二卷</p><p style="line-height:1.5em">　　唐释智云撰。云事迹未详。所释只方便、化城喻、法师、见宝塔、达多、劝持、安乐行、涌出、寿量、分别功德、妙音，凡十一品，中智者《文句》之奥义，发其隐微，而于《法师品》、《安乐行品》发挥最详，可与荆溪之《记》相参证也。</p><p style="line-height:1.5em">　　《妙法莲华经文句私志记》十四卷</p><p style="line-height:1.5em">　　唐释智云撰，释智者《文句》而未完，唯至《譬喻品》释文初止，疑其后半佚失。以义推之，原书应有三十卷，卷一中有大历末年句，是作于贞元之际。所释较荆溪《记》为详，约可一倍有半，于疏文讹字多所考定，于荆溪《记》亦有微词，所引他家之说，如全云、定云、祥云等，未知何许人。又引真谛、元康之说，盖于三论、法相皆所精通。其《序品》中释佛字明六即义，于《方便品》释权实十双八门义，于十如是明相修之旨，及一实五浊等章，皆极明达。</p><p style="line-height:1.5em">　　《法华三大部注》十二卷</p><p style="line-height:1.5em">　　宋释有严撰。严为四明再传弟子。三大部中，唐贤但释《文句》、《记》，宋人始兼释《玄籤》及辅行，此三部注中释《玄籤》者名《玄释备检》，释《文句记》者名《文句记笺难》，释《辅行》者名《辅行备览》，各有四卷，淹贯教典，该通书史，难者易之，略者广之，讹误者刊正之，简明切要，可为良助。</p><p style="line-height:1.5em">　　《法华三大部补注》十四卷</p><p style="line-height:1.5em">　　宋释从义撰，义为四明三传弟子，虽系出山家正统，观门大途依据四明，而教理诠述实同山外，故《佛祖统记》黜于杂传世系之下。此注兼释经文及智者、荆溪之文，《玄义补注》三卷，《文句补注》七卷，《止观补注》四卷。于贤首、慈恩、禅宗、儒家多所弹刻，迨好辩之徒欤。</p><p style="line-height:1.5em">　　《法华三大部读教记》二十卷</p><p style="line-height:1.5em">　　宋释法照撰。照为南宋时人，四明之六传弟子。此记不释文义，乃就天台宗诸义门，先汇集智者、荆溪、四明、孤山诸疏中要言，而后以己意贯通申叙之，总凡一百五十二章。《法华玄义》有七卷，凡六十四章。《文句》有七卷半，凡四十三章。《止观》有四卷半，凡二十八章。诸部谓《金光明》、《十六观》、《净名》诸疏，有二卷，凡十七章。可与窥基之《法苑义林》，慧远之《大乘义章》并称，诚可为习天台教者不可不读之书。</p><p style="line-height:1.5em">　　《法华三大部格言》五卷</p><p style="line-height:1.5em">　　宋释善月撰。月南宋时人，为四明下七世。三大部中今只存《玄义格言》二卷、《文句格言》三卷，专料简文段之会通，而无繁琐之训诂。</p><p style="line-height:1.5em">　　《妙法莲华经玄籤证释》十卷</p><p style="line-height:1.5em">　　宋释智诠撰。诠之事迹时代未详。此书释缘起序及玄义，与《释签》之文，一一求其证据，为之简要解释，多引用天台先德之著述及外典，为讲述《玄籤》者之良助，盖有严等作，多明义理而简略，此作侧重训诂而极详备。</p><p style="line-height:1.5em">　　四&nbsp;宋元明诸家节略疏记以注经之作</p><p style="line-height:1.5em">　　《妙法莲华经义疏》十二卷&nbsp;宋释道威撰。</p><p style="line-height:1.5em">　　《妙法莲华经科注》十卷&nbsp;宋释守伦撰。前附宋释与咸之《法华经》前六意，及宋释祥迈之《法华经弘传序注》。</p><p style="line-height:1.5em">　　《妙法莲华经科注》八卷元徐行善撰</p><p style="line-height:1.5em">　　《妙法莲华经科注》七卷&nbsp;明释一如撰</p><p style="line-height:1.5em">　　《妙法莲华经纶贯》一卷、《妙法莲华经玄义节要》二卷、《妙法莲华经会义》十六卷</p><p style="line-height:1.5em">　　明智旭撰。以上五家皆是因智者《玄疏》、《文句》，重绎其辞义，俾简明易晓而已。五家之中，守伦之作详叙事缘，徐氏之作略申义趣，藕益之《会义》详述理致，一如之作，折衷事理，道威之作，最为该练。</p><p style="line-height:1.5em">　　《妙法莲华经授手》十一卷</p><p style="line-height:1.5em">　　清释智祥撰。前有康熙乙丑佘云祥、金简、熊震、廖连翼四序，次为自述缘起。谓受其师狮峰浮木老人之嘱，汇诸名解同为一解，庚申夏取《科注》、《直指》、《要解》、《知音》、《大寂》五书而融会之，四年而就。次为凡例，谓品节宗悬山，解文宗元愚谷之科注，折衷参订焉。次为大意及释弘传序，与科文合为卷首。疏文凡十卷，然要解、通议、大寂皆贤首宗作，是谓滥杂;然愚谷科注今不传，于此可知其大略焉。</p><p style="line-height:1.5em">　　《妙法莲华经演义》二十卷</p><p style="line-height:1.5em">　　清一松撰，广和治定。前有清光绪二年广和自序云：“《法华演义》，一松大师之讲录也。”师不知何许人，亦未明时代。原于咸丰八年东瓯寂光寺宇坚老人逝世，一切经书散尽，唯留是稿。惜当时门人灵述嘱康世缁居士转录者，字多错失。光绪丙子广和于古越传灯寺将此稿繁者删之，错者订之，失者补之，欠者足之，不得仍名讲录，易之曰演义。</p><p style="line-height:1.5em">　　丁&nbsp;贤首宗</p><p style="line-height:1.5em">　　《妙法莲华经要解》七卷</p><p style="line-height:1.5em">　　宋戒环撰。前有靖康丁未沙门及南序，及祥迈之弘传序注。环为温陵沙门。宋代贤首一宗有前四家后六家之称，温陵为后六家之一。此解先以五段开解：一通释经题，二通达己意，三通叙科判，四传译时人，五正解文义。贤首一宗解《法华》者，此为先著。</p><p style="line-height:1.5em">　　《妙法莲华经击节》二卷、《妙法莲华经通议》七卷</p><p style="line-height:1.5em">　　明释德清撰。憨山与雪浪同受业于无极悟勤，勤为普泰弟子。明末四大师者，莲池之于净土，紫柏之于禅宗，憨山之宏贤首，藕益以倡天台，晚世象教之中兴，于此为盛。</p><p style="line-height:1.5em">　　《妙法莲华经大窾》</p><p style="line-height:1.5em">　　明释通润撰。润万历间人，为雪浪洪恩弟子，于普泰为三传，盖以贤首而兼慈恩者。润有《圆觉》、《楞伽》、《楞严》、《起信》、《唯识》诸解，于明四大师外，独树一帜。</p><p style="line-height:1.5em">　　《妙法莲华经大成》十二卷</p><p style="line-height:1.5em">　　清释大义撰。义为康熙时人，乃高原明昱三传弟子。前有张希良序及自述论集始末，次为提纲一篇，次为悬谈一卷。于第九总释名题后，兼解南山弘传序。次为疏文九卷，首有科文一卷，则为弟子隆庆所排。末附音义一卷，为弟子净升所集。</p><p style="line-height:1.5em">　　《妙法莲华经悬谈》一卷、《科拾》七卷</p><p style="line-height:1.5em">　　清普德玄科，智一拾遗。德康熙时人，力弘教乘，称贤首再起。创立科文，未及再治，遽行迁化。弟子智一赞述其旨，性相不紊，台贤攸分，悬谈以七门总释，并释南山序。</p><p style="line-height:1.5em">　　《妙法莲华经指掌疏》清释通理撰。理为乾隆时人。首载制疏始末，次列凡例，次为法古提纲一篇，次为科文一卷，悬示一卷，总启十门。十门之中至第八释南山序止。第九、第十释题解文，即是指掌疏。末附事义一卷。有清一代贤首独盛，南推柏亭，北称通理，赐阐教大师之号。贤宗法华疏中，此为首矣。</p><p style="line-height:1.5em">　　戍&nbsp;禅&nbsp;宗</p><p style="line-height:1.5em">　　《妙法莲华经合论》七卷</p><p style="line-height:1.5em">　　宋慧洪、张商英合论。以禅而兼教者，永明之后，首推慧洪。洪于临济宗中为黄龙下二世，通《唯识论》。此论于每段华文下发挥其理致，多用唯识家八识四智之说，以法相宗判教解一代时教，又兼用天台、贤首、南山诸义，以述教禅不二、显密一致之理。每品之末附以张商英论，概括一品大意。然二家之说，为当时禅宗所未尝赞许者焉。</p><p style="line-height:1.5em">　　《妙法莲华经句解》八卷</p><p style="line-height:1.5em">　　宋闻达撰。达事迹来详。此书前有景定二年自序云：“直须向释迦老子未开口时，便知落处，分明荐取，不被他瞒。”今解字义，为彼初机而已。盖亦禅宗者流。句解者，每句经文下增益文字，使易了解而已，不加阐发也。</p><p style="line-height:1.5em">　　《妙法莲华经大意》二卷</p><p style="line-height:1.5em">　　明无相撰。前有嘉靖丁巳法聚序及无相自述开经启，唯于《序品》及《方便品》逐段经文发挥理致。《譬喻品》下二十六品，但解品题及一品大旨而已。</p><p style="line-height:1.5em">　　《妙法莲华经知音》七卷&nbsp;明如愚撰。疏题金陵石头庵沙门，事迹未详。前有自序，补作于万历三十年，言论多未究竟，不足取也。</p><p style="line-height:1.5em">　　《妙法莲华经意语》一卷</p><p style="line-height:1.5em">　　明圆澄撰。前有万历四十二年自序，及崇祯庚午门人明海序。但就经名及每品各述其大旨，为文二十九篇耳。澄有《思益经》、《金刚三昧经》注，皆前人所鲜道者也。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 