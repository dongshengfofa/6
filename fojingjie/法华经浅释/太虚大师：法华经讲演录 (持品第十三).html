<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,太虚大师：法华经讲演录 (持品第十三)' />
<link href='../css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>太虚大师：法华经讲演录 (持品第十三)</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　法华经讲演录&nbsp;(持品第十三)</p><p style="line-height:1.5em">　　太虚大师讲述</p><p style="line-height:1.5em">　　民国十年秋在北京</p><p style="line-height:1.5em">　　持品第十三</p><p style="line-height:1.5em">　　明一乘境之中,共有三章:第一章、正明权实三根得记,第二章、叹人美法劝募持行,均已释竟。以下第三章,为禀命舍权持行实法。谓禀佛之教命,舍弃权说而奉持实法也。释之者,即为持品。</p><p style="line-height:1.5em">　　持者、持于是经,使不忘失,不敝坏。如受持、读诵、书写、解说、供养、礼拜、恭敬、赞叹等皆是。品居第十三。以上各品,既明一乘境中之境、行、果,故即以此品为流通,亦劝募持行之旨也。</p><p style="line-height:1.5em">　　丙三&nbsp;禀命舍权持行实法</p><p style="line-height:1.5em">　　丁一&nbsp;二万菩萨请此方持</p><p style="line-height:1.5em">　　尔时、药王菩萨摩诃萨、及大乐说菩萨摩诃萨,与二万菩萨眷属俱,皆于佛前作是誓言:“惟愿世尊不以为虑!我等于佛灭后,当奉持读诵说此经典。</p><p style="line-height:1.5em">　　此方持,谓即于娑婆世界五浊恶世中奉持是经也。</p><p style="line-height:1.5em">　　此释誓请持经。药王与大乐说为二万菩萨之上首,以佛于前品历述浊世奉持是经之难,故今与诸菩萨众作誓持经,请佛勿以为虑。</p><p style="line-height:1.5em">　　“后恶世中生,善根转少,多增上慢,贪利供养,增不善根,远离解。</p><p style="line-height:1.5em">　　此释世多恶人。善根转少谓善根薄弱,以是故无远大志愿,得少为足,因起诸慢。又多贪著缘法上之利养,故不惟善根减少,并增长不善根,去解脱之大道乃愈益遥远。</p><p style="line-height:1.5em">　　“虽难可教化,我等当起大忍力,读诵此经,持说、书写、种种供养,不惜身命”。</p><p style="line-height:1.5em">　　此释不怖恶人。六恶之人虽难教化,然我等应以坚忍而益生起持经之力,于应摄受者而摄受之,于应折伏者而折伏之,不惜弃命持法。</p><p style="line-height:1.5em">　　丁二&nbsp;四类声闻请他方持</p><p style="line-height:1.5em">　　戊一&nbsp;前二众请持</p><p style="line-height:1.5em">　　尔时、众中五百阿罗汉得受记者白佛言:“世尊!我等亦自誓愿,于异国土广说此经”!复有学无学八千人得受记者,从座而起,合掌向佛作是誓言:“世尊!我等亦当于他国土广说此经。所以者何?是娑婆国中人多弊恶,怀增上慢,功德浅薄,嗔浊谄曲心不实故”。</p><p style="line-height:1.5em">　　异国土、他国土、均指娑婆国外之大千界而言。弊、坏也。恶、指贪、嗔、痴、慢、邪见浊等。希意导言为谄曲,口有心无为不实。五百阿罗汉及八千人等,虽已受佛记,然仍贪著安乐,怖畏生死,托净邦,远离秽土,盖由涅槃之习气未空,犹有分别法执。由是可知在本世界五浊恶世中,荷担如来之慧命,良非小心怯弱者所堪任此也。</p><p style="line-height:1.5em">　　戊二&nbsp;后二众请持</p><p style="line-height:1.5em">　　己一&nbsp;授记</p><p style="line-height:1.5em">　　庚一&nbsp;二类得记</p><p style="line-height:1.5em">　　尔时、佛姨母摩诃波阇波提比丘尼、与学无学比丘尼六千人俱,从座而起,一心合掌,瞻仰尊颜,目不暂舍。于时世尊告憍昙弥:“何故忧色而视如来?汝心将无谓我不说汝名,授阿耨多罗三藐三菩提记耶?憍昙弥!我先总说一切声闻皆已授记。今汝欲知记等,将来之世,当于六万八千亿诸佛法中为大法师,及六千学无学比丘尼俱法师。汝如是渐渐具菩萨道,当得作佛,号一切众生喜见如来,应供、正遍知、明行足、善逝、世间解、无上士调御丈夫、天人师、佛、世尊。憍昙弥!是一切众生喜见佛及六千菩萨转次授记,得阿耨多罗三藐三菩提”。</p><p style="line-height:1.5em">　　此释授姨母记。目不暂舍,希受佛记,求而未得之貌。憍昙弥、佛姨母姓也。</p><p style="line-height:1.5em">　　尔时、罗侯罗母耶输陀罗比丘尼,作是念:世尊于授记中独不说我名。佛告耶输陀罗:“汝于来世百千万亿诸佛法中,修菩萨行,为大法师,渐具佛道,于善国中当得作佛,号具足千万光相如来,应供、正遍知、明行足、善逝、世间解、无上士调御丈夫、天人师、佛、世尊。佛寿无量阿僧祇劫”。</p><p style="line-height:1.5em">　　此释授妻记。善国、谓清净国土。</p><p style="line-height:1.5em">　　庚二&nbsp;二类喜领</p><p style="line-height:1.5em">　　尔时、摩诃波阇波提比丘尼及耶输陀罗比丘尼,并其眷属,皆大欢喜,得未曾有,即于佛前而说偈言:“世尊导师,安隐天人,我等闻记,心安具足”。</p><p style="line-height:1.5em">　　己二&nbsp;持经</p><p style="line-height:1.5em">　　诸比丘尼说是偈已,白佛言:“世尊!我等亦能于他方国广宣此经”。</p><p style="line-height:1.5em">　　以上四类声闻,均愿他国持经,其怖畏娑婆之烦恼至矣。盖已味清净者,必不习于烦恼,故不易于浊恶世中行菩萨道。若向在烦恼场中即已能发大心,迨修行稍久,必可转烦恼为菩提,而其所得之功行疾速坚固,殆非性耽清净者所可及矣!</p><p style="line-height:1.5em">　　丁三&nbsp;八十万亿诸菩萨持</p><p style="line-height:1.5em">　　戊一&nbsp;长行</p><p style="line-height:1.5em">　　尔时、世尊视八十万亿那由他诸菩萨摩诃萨。是诸菩萨皆是阿惟越致,转不退*轮,得诸陀罗尼。即从座起,至于佛前,一心合掌而作是念:若世尊告敕我等持说此经者,当如佛教,广宣斯法。复作是念:佛今默然不见告敕,我当云何?时诸菩萨敬顺佛意,并欲自满本愿,便于佛前作师子吼而发誓言:“世尊!我等于如来灭后,周旋往反十方世界,能令众生书写此经,受持、读诵、解说其义、如法修行、正忆念,皆是佛之威力。惟愿世尊在于他方遥见守护”!</p><p style="line-height:1.5em">　　作师子吼而誓,谓以决定说及无怖畏之志而作誓言也。周旋往反于十方世界,显誓愿无穷尽。如法修行,即如妙法而行。正忆念,谓不杂邪见。他方、谓佛彼时所应化之他国土也。</p><p style="line-height:1.5em">　　戊二&nbsp;重颂</p><p style="line-height:1.5em">　　己一&nbsp;标当说</p><p style="line-height:1.5em">　　即时诸菩萨俱同发声而说偈言:“惟愿不为虑,于佛灭度后,恐怖恶世中,我等当广说。</p><p style="line-height:1.5em">　　己二&nbsp;广忍受</p><p style="line-height:1.5em">　　庚一&nbsp;打骂忍</p><p style="line-height:1.5em">　　“有诸无智人,恶口骂詈等,及加刀杖者,我等皆当忍。</p><p style="line-height:1.5em">　　庚二&nbsp;慢谤忍</p><p style="line-height:1.5em">　　“恶世中比丘,邪智心谄曲,未得谓为得,我慢心充满。</p><p style="line-height:1.5em">　　此一颂、颂恶比丘之慢相。</p><p style="line-height:1.5em">　　“或有阿练若,纳衣在空闲,自谓行真道,轻贱人间者。贪著利养故,与白衣说法,为世所恭敬,如六通罗汉。是人怀恶心,常念世俗事,假名阿练若,好出我等过。</p><p style="line-height:1.5em">　　此三颂、颂恶比丘之假行。阿练若、村落闲寂之处。纳衣、行头陀行者之衲衣。人间者、指不居阿练若而与世往来之人。贪著利养下四句,义可两释:一、即诸</p><p style="line-height:1.5em">　　菩萨谓此恶人贪著利养,妄拟罗汉。一、即指恶人所轻贱之人,贪著利养,妄拟罗汉,其义均通。好出我等过,谓搜寻诸持轻者之过失。</p><p style="line-height:1.5em">　　“而作如是言:此诸比丘等,为贪利养故,说外道论义,自作此经典,诳惑世间人,为求名闻故,分别于是轻。常在大众中,欲毁我等故,向国王、大臣、婆罗门、居士、及余比丘众,诽谤说我恶,谓是邪见人,说外道论义。</p><p style="line-height:1.5em">　　此颂恶人诽谤之词。恶人无智,不解经义,故谓持是经者为邪见,为外道论议也。</p><p style="line-height:1.5em">　　“我等敬佛故,悉忍是诸恶,为斯所轻言:汝等皆是佛。如此轻慢言,皆当忍受之。</p><p style="line-height:1.5em">　　此颂诽谤能忍。汝等皆是佛五字,即恶人轻侮之词。谓汝既通斯妙法,汝等岂非即是佛乎?诸菩萨以敬佛重轻之故,悉皆忍受。</p><p style="line-height:1.5em">　　庚三&nbsp;毁辱忍</p><p style="line-height:1.5em">　　“浊劫恶世中多有诸恐怖,恶鬼入其身,骂詈毁辱我。我等敬信佛,当著忍辱铠,为说是经故,忍此诸难事。我不爱身命,但惜无上道,我等于来世,护持佛所嘱。</p><p style="line-height:1.5em">　　恶鬼入身,喻恶人狂詈如中魔鬼也。</p><p style="line-height:1.5em">　　庚四&nbsp;默摈忍</p><p style="line-height:1.5em">　　“世尊自当知,浊世恶比丘,不知佛方便,随宜所说法,恶口而颦蹙,数数见摈出,远离于塔寺。如是等众恶,念佛告敕故,皆当忍是事。</p><p style="line-height:1.5em">　　恶人不知佛所说法,为随顺众生机宜而说,而反以为外道,故恶口颦蹙而横加摈斥也。</p><p style="line-height:1.5em">　　己三&nbsp;结持经</p><p style="line-height:1.5em">　　“诸聚落、城邑,其有求法者,我皆到其所,说佛所嘱法。我是世尊使,处众无所畏,我当善说法,愿佛安隐住。我于世尊前,诸来十方佛,发如是誓言,佛自知我心”。</p><p style="line-height:1.5em">　　此二颂颂劝持,一颂结成。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 