<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,太虚大师：法华经讲演录 (随喜功德品第十八)' />
<link href='../css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>太虚大师：法华经讲演录 (随喜功德品第十八)</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　法华经讲演录&nbsp;(随喜功德品第十八)</p><p style="line-height:1.5em">　　太虚大师讲述</p><p style="line-height:1.5em">　　民国十年秋在北京</p><p style="line-height:1.5em">　　随喜功德品第十八</p><p style="line-height:1.5em">　　一乘果中已满之佛果,前已释竟,以下明未满果。未满果者,即因中之果。释之者有三品,以随喜功德品为首,在全经品第中则居第十八也。</p><p style="line-height:1.5em">　　随者、不违反之意,喜、即受心所中之喜受。根尘识三和合为受,即所领受之境,能领受之心、与居心境间之根、和合而起受心也。顺受为喜,违受为苦,不违不顺之受为舍。凡对一切境,皆先领受而后思想。此品所明为领受之喜,显心与所闻之佛境相顺而不相违。苟非夙植德本,深具善根,何由致此?盖此诸人,本有法性之德,无漏之功,故一闻妙法,便现有随顺喜悦之相,能使本有之功德相显现分明,发荣滋长也。</p><p style="line-height:1.5em">　　五法力中第四为闻法,由从他闻能生随喜,故为法力之一。为明法力所由生,故有此品。</p><p style="line-height:1.5em">　　丙二&nbsp;明未满果</p><p style="line-height:1.5em">　　丁一&nbsp;傍随喜福果</p><p style="line-height:1.5em">　　戊一&nbsp;弥勒请</p><p style="line-height:1.5em">　　尔时、弥勒菩萨摩诃萨白佛言:“世尊!若有善男子、善女人,闻是法华经随喜者,得几所福”?而说偈言:“世尊灭度后,其有闻是经,若能随喜者,为得几所福”?</p><p style="line-height:1.5em">　　闻,兼摄见闻二义。几所福、犹言几许福。</p><p style="line-height:1.5em">　　戊二&nbsp;世尊答</p><p style="line-height:1.5em">　　己一&nbsp;长行</p><p style="line-height:1.5em">　　庚一&nbsp;校量为问</p><p style="line-height:1.5em">　　尔时、佛告弥勒菩萨摩诃萨:“阿逸多!如来灭后,若比丘、比丘尼、优婆塞、优婆夷,及余智者若长、若幼,闻是经随喜已,从法会出至于余处──若在僧坊,若空闲地,若城邑巷陌、聚落田里如其所闻,为父母、宗亲、善友知识随力演说。是诸人等闻已随喜,复行转教。余人闻已,亦随喜转教。如是展转至第五十,阿逸多!其第五十善男子、善女人随喜功德,我今说之,汝当善听!</p><p style="line-height:1.5em">　　首明能随喜之人。比丘等四众,为已信佛法、受戒修行者。余智者、指尚未闻法修行之众。随喜、即见人得益心生欢喜,不生嫉妒;闻所说法,与心和顺,不生违戾。宗亲、同宗之亲族。知识、相知相识之人。随喜闻法及随喜演说,均不必得于经之全义,至展转传说之后,其义当益不完。直至第五十人者,极言所传法义之微,其随喜功德当至有限也。</p><p style="line-height:1.5em">　　“若四百万亿阿僧祇世界六趣四生众生──卵生、胎生、湿生、化生,若有形、无形,有想、无想、非有想非无想,无足、二足、四足、多足,如是等在众生数者,有人求福,随其所欲娱乐之具皆给与之。一一众生,与满阎浮提金、银、琉璃、砗磲、玛瑙、珊瑚、琥珀、诸妙珍宝,及象马车乘、七宝所成宫殿楼阁等,是大施主如是布施满八十年已。</p><p style="line-height:1.5em">　　此下明所校量之境。四生,即胎、卵、湿、化。自卵生以下,若加非有形、非无形两类,共名十二类生。又四生亦可通摄十二类生,因化生可摄形、想等类也。此以生类为别。无足、即腹行类,合二足、四足、多足等,皆以足数为别。在众生数者,指一切含灵之类。有人求福,犹云此众生中有求福者,非专指人类也。世界既多,生类又众,广大布施更历多年,其财施功德之胜如此。</p><p style="line-height:1.5em">　　“而作是念:我已施众生娱乐之具,随意所欲。然此众生皆已衰老,年过八十,发白面皱,将死不久,我当以佛法而训导之。即集此众生,宣布法化,示教、利喜,一时皆得须陀洹道、斯陀含道、阿那含道、阿罗汉道,尽诸有漏,于深禅定皆得自在,具八解脱。</p><p style="line-height:1.5em">　　既有财施,则众生生活上之苦已为除免,然众生老病之苦,生死流转之苦,尚难获免。此非财施之力所能拔济,故更以佛之解脱法示教利喜,令次第证于四果,成阿罗汉。尽诸有漏,为断性障。于诸禅定皆得自在,为断定障。性障由无始俱来,定障则由修习而得者。执著断尽,则生死本空,遂得小乘涅槃,其法施功德之胜又如此。</p><p style="line-height:1.5em">　　“于汝意云何?是大施主所得功德宁为多不?”弥勒白佛言:“世尊!是人功德甚多,无量无边。若是施主,但施众生一切乐具,功德无量,何况令得阿罗汉果”!</p><p style="line-height:1.5em">　　此校量施主功德。</p><p style="line-height:1.5em">　　庚二&nbsp;正成校量</p><p style="line-height:1.5em">　　辛一&nbsp;成傍随喜功德</p><p style="line-height:1.5em">　　佛告弥勒:“我今分明语汝:是人以一切乐具施于四百万亿阿僧祇世界六趣众生又令得阿罗汉果,所得功德,不如是第五十人闻法华经一偈、随喜功德,百分、千分、百千万亿分不及其一,乃至算数譬喻所不能知。</p><p style="line-height:1.5em">　　此释成施主功德不如第五十人随喜功德之少分。盖财施只救世人生计之苦,至法施虽令人人得证阿罗汉果亦仍非究竟解脱;又况得阿罗汉者,著于小乘涅槃,于众生究有何益?故不如闻妙法一偈者功德之大也。</p><p style="line-height:1.5em">　　“阿逸多!如是第五十人,展转闻法华经随喜功德,尚无量无边阿僧祇,何况最初于会中闻而随喜者,其福复胜,无量无边阿僧祇不可得比!</p><p style="line-height:1.5em">　　此释成最初随喜法会者之福更较第五十人为胜。盖此第五十人,能以随喜之法施饶益众生,皆由展转传说经义所致;而此展转传说,则皆第五十人以前诸人之力;而推展转传说之由来,非有最初随喜法会者之随喜演说,又曷克致此!是此最初者之功德,皆余人功德之所从出,故其福无可得比。盖一人、一时之法会随喜,一偈、一句之随喜演说,其发端虽微,而往往能唤起夙具智根之人,由闻起信,由信生解,由解起行,由行证果,诸佛诸祖丰盛伟大之佛事业,盖莫不肇基于是。故一人、一言之佛法功德,实非可以限量计也。</p><p style="line-height:1.5em">　　辛二&nbsp;成正随喜功德</p><p style="line-height:1.5em">　　“又、阿逸多!若人为是经故,往诣僧坊,若坐、若立,须臾听受,缘是功德,转身所生得好上妙象马车乘、珍宝辇舆,及乘天宫。若复有人于讲法处坐,更有人来劝令坐听,若分座令坐,是人功德,转身得帝释坐处,若梵王坐处,若转轮圣王所坐之处。</p><p style="line-height:1.5em">　　此释听闻随喜、及劝听随喜之果。及乘天宫,谓色界天等得乘宫殿往来空中也。劝坐、分座,令得久听,自身虽未宏法,即为助人宏法,故随各人功行,转身可得天人等王位之福报。</p><p style="line-height:1.5em">　　“阿逸多!若复有人语余人言:“有经名法华,可共往听。即受其教,乃至须臾间闻,是人功德,转身得与陀罗尼菩萨共生一处,利根智慧,百千万世终不喑哑。</p><p style="line-height:1.5em">　　此下详释劝听随喜之果。先释得好善友。即受其教,谓此余人中有人即从其言而往听也。是人、指劝人听经之人。陀罗尼菩萨,指五地以上。得与共处,故常闻法,因能完成慧德,永劫不遭喑哑。</p><p style="line-height:1.5em">　　“口气不臭,舌常无病,口亦无病;齿不垢黑、不黄、不疏、亦不缺落,不差不曲;唇不下垂,亦不褰缩,不粗涩,不疮胗,亦不缺坏,亦不呙斜,不厚不大,亦不黧黑,无诸可恶,鼻不匾□,亦不曲戾;面色不黑,亦不狭长,亦不窊曲,无有一切不可喜相。唇、舌、牙齿悉皆严好,鼻修高直,面貌圆满,眉高而长,额广平正,人相具足。</p><p style="line-height:1.5em">　　此释福相庄严。差、谓齿参差。曲、谓齿屈曲。褰音愆,义与缩同。唇下垂则长,褰缩则短,粗则不细,涩则不滑,唇疡为胗,不正为呙,皆唇之恶相。□、即俗书之□,匾薄曰□。不正为戾。狭与狭同。窊音洼,义与凹同。以上口、唇、齿、鼻、面五节,分显正报庄严之相。自唇、舌、牙齿句以下,总叙善根深厚,诸相具足之相。</p><p style="line-height:1.5em">　　“世世所生,见佛闻法,信受教诲。</p><p style="line-height:1.5em">　　此释生生见佛。能见佛闻法世世不断,则终当成佛,其福慧何可几及也?</p><p style="line-height:1.5em">　　“阿逸多!汝且观是劝于一人令往听法功德如此,何况一心听说读诵,而于大众为人分别,如说修行”!</p><p style="line-height:1.5em">　　此释举劣成胜。谓劝一人听法者所获色相庄严之报,只为劣果。举此、正以释成自能听说,并劝众如说修行者之功德殊胜也。</p><p style="line-height:1.5em">　　己二&nbsp;重颂</p><p style="line-height:1.5em">　　庚一&nbsp;颂傍随喜之福</p><p style="line-height:1.5em">　　尔时,世尊欲重宣此义而说偈言:“若人于法会,得闻是经典,乃至于一偈,随喜为他说,如是展转教,至于第五十。最后人获福,今当分别之:如有大施主,供给无量众,具满八十岁,随意之所欲。见彼衰老相,发白而面皱,齿疏形枯竭,念其死不久,我今应当教,令得于道果。即为方便说,涅槃真实法:‘世皆不牢固,如水沫、泡、焰,汝等咸应当,疾生厌离心’!诸人闻是法,皆得阿罗汉,具足六神通,三明八解脱。最后第五十,闻一偈随喜,是人福胜彼,不可为譬喻。如是展转闻,其福尚无量,何况于法会,初闻随喜者?</p><p style="line-height:1.5em">　　傍随喜,即展转闻法之众。</p><p style="line-height:1.5em">　　庚二&nbsp;颂正随喜之福</p><p style="line-height:1.5em">　　“若有劝一人,将引听法华,言此经深妙,千万劫难遇,即受教往听,乃至须臾闻,斯人之福报,今当分别说:世世无口患;齿不疏黑黄,唇不厚褰缺,无有可恶相;舌不干黑短。鼻高修且直,额广而平正,面目悉端严,为人所喜见。口气无臭秽,优钵华之香,常从其口出。若故诣僧坊,欲听法华经,须臾闻欢喜,今当说其福:后生天人中,得妙象马车,珍宝之辇舆,及乘天宫殿。若于讲法处,劝人坐听经,是福因缘得释梵转轮座。何况一心听,解说其义趣,如说而修行,其福不可限”。</p><p style="line-height:1.5em">　　正随喜、即自往闻法,及劝人听法者。优钵华、即青莲花。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 