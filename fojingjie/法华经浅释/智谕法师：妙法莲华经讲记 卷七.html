<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,智谕法师：妙法莲华经讲记 卷七' />
<link href='../css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>智谕法师：妙法莲华经讲记 卷七</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　卷七</p><p style="line-height:1.5em">　　妙音菩萨品第二十四</p><p style="line-height:1.5em">　　观世音菩萨普门品第二十五</p><p style="line-height:1.5em">　　陀罗尼品第二十六</p><p style="line-height:1.5em">　　妙庄严王本事品第二十七</p><p style="line-height:1.5em">　　普贤菩萨劝发品第二十八</p><p style="line-height:1.5em">　　后记</p><p style="line-height:1.5em">　　妙音菩萨品第二十四</p><p style="line-height:1.5em">　　〈药王品〉明过去本事弘法利生,今〈妙音菩萨品〉说现德流通。此菩萨过去以十万种伎乐供佛,故得美妙音声。&nbsp;「尔时释迦牟尼佛。放大人相肉髻光明。及放眉间白毫相光。遍照东方百八万亿那由他恒河沙等诸佛世界。过是数已有世界。名净光庄严。其国有佛。号净华宿王智如来应供正遍知明行足善逝世间解无上士调御丈夫天人师佛世尊。为无量无边菩萨大众恭敬围绕而为说法。释迦牟尼佛白毫光明遍照其国。尔时一切净光庄严国中。有一菩萨。名曰妙音。久已殖众德本。供养亲近无量百千万亿诸佛。而悉成就甚深智慧。得妙幢相三昧。法华三昧。净德三昧。宿王戏三昧。无缘三昧。智印三昧。解一切众生语言三昧。集一切功德三昧。清净三昧。神通游戏三昧。慧炬三昧。庄严王三昧。净光明三昧。净藏三昧。不共三昧。日旋三昧。得如是等百千万亿恒河沙等诸大三昧。」</p><p style="line-height:1.5em">　　肉髻光表无上法,眉间白毫相光表中道义。</p><p style="line-height:1.5em">　　净华宿王智佛国,有菩萨名曰妙音。久植众德本,得法华三昧,及余诸三昧。</p><p style="line-height:1.5em">　　「释迦牟尼佛光照其身。即白净华宿王智佛言。世尊。我当往诣娑婆世界。礼拜亲近供养释迦牟尼佛。及见文殊师利法王子菩萨。药王菩萨。勇施菩萨。宿王华菩萨。上行意菩萨。庄严王菩萨。药上菩萨。尔时净华宿王智佛告妙音菩萨。汝莫轻彼国生下劣想。善男子。彼娑婆世界。高下不平土石诸山秽恶充满佛身卑小。诸菩萨众其形亦小。而汝身四万二千由旬。我身六百八十万由旬。汝身第一端正。百千万福光明殊妙。是故汝往莫轻彼国若佛菩萨及国土生下劣想。」</p><p style="line-height:1.5em">　　释迦牟尼佛光照其身,彼即知佛意。乃白净华宿王智佛,欲来娑婆。彼佛即诫,至娑婆时,莫生下劣想。以娑婆世界秽恶充满,佛及诸菩萨身量卑小。</p><p style="line-height:1.5em">　　妙音菩萨身量四万二十由旬,净华宿王智佛身量六百八十万由旬。每一由旬,等于四十里。</p><p style="line-height:1.5em">　　「妙音菩萨白其佛言。世尊。我今诣娑婆世界。皆是如来之力。如来神通游戏。如来功德智慧庄严。于是妙音菩萨。不起于座身不动摇。而入三昧。以三昧力。于耆阇崛山去法座不远。化作八万四千众宝莲华。阎浮檀金为茎。白银为叶。金刚为须。甄叔迦宝以为其台。尔时文殊师利法王子。见是莲华而白佛言。世尊。是何因缘先现此瑞。有若干千万莲华。阎浮檀金为茎。白银为叶。金刚为须。甄叔迦宝以为其台。尔时释迦牟尼佛告文殊师利。是妙音菩萨摩诃萨。欲从净华宿王智佛国。与八万四千菩萨围绕。而来至此娑婆世界。供养亲近礼拜于我。亦欲供养听法华经。」</p><p style="line-height:1.5em">　　妙音菩萨先以三昧力,于耆阇崛山不远处,化作八万四千众宝莲华。</p><p style="line-height:1.5em">　　文殊师利菩萨问佛原因,佛告言,此是妙音菩萨摩诃萨,欲从净华宿王智佛国,与八万四千菩萨,前来供养于我及听《法华经》,故现此瑞。</p><p style="line-height:1.5em">　　「文殊师利白佛言。世尊。是菩萨种何善本修何功德。而能有是大神通力。行何三昧。愿为我等说是三昧名字。我等亦欲勤修行之。行此三昧。乃能见是菩萨色相大小威仪进止。唯愿世尊。以神通力。彼菩萨来令我得见。尔时释迦牟尼佛告文殊师利。此久灭度多宝如来。当为汝等而现其相。」</p><p style="line-height:1.5em">　　文殊师利菩萨,欲见妙音菩萨。释迦牟尼佛告文殊师利菩萨,多宝如来当为汝等,令妙音菩萨而现其相。</p><p style="line-height:1.5em">　　「时多宝佛告彼菩萨。善男子来。文殊师利法王子。欲见汝身。于时妙音菩萨。于彼国没。与八万四千菩萨俱共发来。所经诸国六种震动。皆悉雨于七宝莲华。百千天乐不鼓自鸣。是菩萨。目如广大青莲华叶。正使和合百千万月。其面貌端正复过于此。身真金色。无量百千功德庄严。威德炽盛光明照曜。诸相具足。如那罗延坚固之身。入七宝台上升虚空。去地七多罗树。诸菩萨众恭敬围绕。而来诣此娑婆世界耆阇崛山。」</p><p style="line-height:1.5em">　　时多宝佛以神通力,告妙音菩萨前来娑婆。于是妙音菩萨与八万四千菩萨,于彼国没,来此娑婆世界。所经诸国,动地雨花,天乐自鸣。妙音菩萨庄严无比,如经文所说。</p><p style="line-height:1.5em">　　「到已下七宝台。以价直百千璎珞。持至释迦牟尼佛所。头面礼足奉上璎珞。而白佛言。世尊。净华宿王智佛。问讯世尊。少病少恼起居轻利安乐行不。四大调和不。世事可忍不。众生易度不。无多贪欲瞋恚愚痴嫉?悭慢不。无不孝父母不敬沙门邪见不善心不摄五情不。世尊。众生能降伏诸魔怨不。久灭度多宝如来。在七宝塔中来听法不。又问讯多宝如来。安隐少恼堪忍久住不。」</p><p style="line-height:1.5em">　　诸佛无病,云何问佛少病少恼?当知众生病,故诸佛病,佛大慈大悲,以众生病为己病,是以问佛少病少恼。佛现世间度众生,当示同众生,故有四大调和不之问。又问讯多宝如来,安隐少恼,堪忍久住不?如是诸问,皆随顺世俗而问。</p><p style="line-height:1.5em">　　「世尊。我今欲见多宝佛身。唯愿世尊。示我令见。尔时释迦牟尼佛语多宝佛。是妙音菩萨欲得相见。时多宝佛告妙音言。善哉善哉。汝能为供养释迦牟尼佛。及听法华经。并见文殊师利等。故来至此。」</p><p style="line-height:1.5em">　　妙音菩萨欲见多宝如来,于是多宝如来,赞叹妙音菩萨言,汝为供养释迦牟尼佛及《法华经》,并见文殊师利菩萨等,故来至此。释迦牟尼者,佛也;《法华经》者,法也;文殊师利菩萨等,僧也。赞叹意谓,汝为供养三宝,故来至此。</p><p style="line-height:1.5em">　　「尔时华德菩萨白佛言。世尊。是妙音菩萨。种何善根修何功德。有是神力。佛告华德菩萨。过去有佛。名云雷音王多陀阿伽度阿罗诃三藐三佛陀。国名现一切世间。劫名憙见。妙音菩萨。于万二千岁。以十万种伎乐。供养云雷音王佛。并奉上八万四千七宝?。以是因缘果报。今生净华宿王智佛国有是神力。」</p><p style="line-height:1.5em">　　华德菩萨请问于佛,妙音菩萨种何善根,修何功德,有此神力?佛答曰,昔以十万种伎乐供佛,故得妙音名,以八万四千宝钵供佛,得生净华宿王智佛国,有此神力。</p><p style="line-height:1.5em">　　「华德。于汝意云何。尔时云雷音王佛所妙音菩萨伎乐供养奉上宝器者。岂异人乎。今此妙音菩萨摩诃萨是。华德。是妙音菩萨。已曾供养亲近无量诸佛久殖德本。又值恒河沙等百千万亿那由他佛。」</p><p style="line-height:1.5em">　　佛告华德菩萨,尔时云雷音王所妙音菩萨,即现在之妙音菩萨也。此妙音菩萨,已供养无量佛,久植德本。</p><p style="line-height:1.5em">　　「华德。汝但见妙音菩萨其身在此。而是菩萨现种种身。处处为诸众生说是经典。或现梵王身。或现帝释身。或现自在天身。或现大自在天身。或现天大将军身。或现毗沙门天王身。或现转轮圣王身。或现诸小王身。或现长者身。或现居士身。或现宰官身。或现婆罗门身。或现比丘比丘尼优婆塞优婆夷身。或现长者居士妇女身。或现宰官妇女身。或现婆罗门妇女身。或现童男童女身。或现天龙夜叉干闼婆阿修罗迦楼罗紧那罗摩睺罗伽人非人等身。而说是经。」</p><p style="line-height:1.5em">　　妙音菩萨能于处处现种种应化身,为众生说是《法华经》救济众生。妙音菩萨亦如观世音菩萨,化现种种身,说《法华经》救众生苦。所现种种身,于以下〈观世音菩萨普门品〉中,再作解释。</p><p style="line-height:1.5em">　　「诸有地狱饿鬼畜生。及众难处皆能救济。乃至于王后宫。变为女身而说是经。华德。是妙音菩萨。能救护娑婆世界诸众生者。是妙音菩萨。如是种种变化现身。在此娑婆国土。为诸众生说是经典。于神通变化智慧无所损减。是菩萨。以若干智慧。明照娑婆世界。令一切众生各得所知。于十方恒河沙世界中亦复如是。若应以声闻形得度者。现声闻形而为说法。应以辟支佛形得度者。现辟支佛形而为说法。应以菩萨形得度者。现菩萨形而为说法。应以佛形得度者。即现佛形而为说法。如是种种随所应度。而为现形。乃至应以灭度而得度者。示现灭度。华德。妙音菩萨摩诃萨。成就大神通智慧之力。其事如是。」</p><p style="line-height:1.5em">　　妙音菩萨以变化身,说《法华经》救护娑婆世界众生。此菩萨以若干智慧,照明娑婆世界及十方世界,各得所知。</p><p style="line-height:1.5em">　　以若干智慧,令众生各得所知者,开三显一,说三乘方便教,导众生入一乘真实义。</p><p style="line-height:1.5em">　　虽为娑婆及十方世界一切众生说是《法华经》,而其神通变化智慧乐说辩才无碍无尽,故曰于神通变化智慧无所损减。</p><p style="line-height:1.5em">　　于诸众生,应以何身得度者,即现何身度脱之。华德菩萨!妙音菩萨成就如是大神通智慧之力。</p><p style="line-height:1.5em">　　「尔时华德菩萨白佛言。世尊。是妙音菩萨深种善根。世尊。是菩萨住何三昧。而能如是在所变现度脱众生。佛告华德菩萨。善男子。其三昧名现一切色身。妙音菩萨住是三昧中。能如是饶益无量众生。」</p><p style="line-height:1.5em">　　佛告华德菩萨,妙音菩萨得现一切色身三昧,故能现一切身饶益无量众生。</p><p style="line-height:1.5em">　　「说是妙音菩萨品时。与妙音菩萨俱来者八万四千人。皆得现一切色身三昧。此娑婆世界无量菩萨。亦得是三昧及陀罗尼。」</p><p style="line-height:1.5em">　　佛说此〈妙音菩萨品〉时,与其同来之八万四千菩萨,及娑婆世界无量菩萨,亦得现一切色身三昧及陀罗尼。</p><p style="line-height:1.5em">　　及陀罗尼者,得此三昧已,持法不失也。</p><p style="line-height:1.5em">　　「尔时妙音菩萨摩诃萨。供养释迦牟尼佛及多宝佛塔已。还归本土。所经诸国六种震动。雨宝莲华。作百千万亿种种伎乐。既到本国。与八万四千菩萨围绕。至净华宿王智佛所。白佛言。世尊。我到娑婆世界饶益众生。见释迦牟尼佛。及见多宝佛塔礼拜供养。又见文殊师利法王子菩萨。及见药王菩萨。得勤精进力菩萨。勇施菩萨等。亦令是八万四千菩萨得现一切色身三昧。说是妙音菩萨来往品时。四万二千天子得无生法忍。华德菩萨得法华三昧。」</p><p style="line-height:1.5em">　　饶益众生已,妙音菩萨还归本土。娑婆世界四万二千天子得无生法忍,华德菩萨得法华三昧。</p><p style="line-height:1.5em">　　观世音菩萨普门品第二十五</p><p style="line-height:1.5em">　　观世音菩萨,与此娑婆世界有甚深渊源。据《悲华经》记载,过去世有佛号曰宝藏,尔时有转轮圣王,生有千子。第一太子号观世音,第二太子,以愿取大世界故,名得大势……宝藏佛授记转轮圣王,来世成佛号无量寿,世界名安乐。其第一太子,继无量寿作佛,无量寿佛于初夜分灭,彼于后夜分成佛。其世界名一切珍宝所成就,其国土庄严,甚至安乐世界所不及,佛号漏出一切光明功德山王。其第二太子继观世音后得佛,号普住珍宝山王……</p><p style="line-height:1.5em">　　宝藏如来告火鬘菩萨言,善男子!未来之世,过一恒河沙等阿僧祇劫,入第二恒河沙等阿僧祇劫,后分之中,此佛世界(尔时世界名删提岚),当名娑婆,时有大劫名贤善。贤善劫有千佛,时人寿四万岁,拘留孙如来初成佛……</p><p style="line-height:1.5em">　　故知阿弥陀佛、观世音菩萨,与此娑婆世界有甚深渊源。</p><p style="line-height:1.5em">　　娑婆世界以音声作佛事,故此菩萨观音救苦。普门者,普以周普为义,门以开通无滞立名。《法华文句》有十门释义,兹简录于后。</p><p style="line-height:1.5em">　　一、人法一双。观世音菩萨为人,普门为法。</p><p style="line-height:1.5em">　　二、慈悲一双。观世音菩萨拔苦为悲,普门与乐为慈。</p><p style="line-height:1.5em">　　三、福智一双。观世音菩萨智慧庄严,普门福德庄严。</p><p style="line-height:1.5em">　　四、法应一双。观世音菩萨者法身也,普门名应身也。</p><p style="line-height:1.5em">　　五、医药一双。观世音菩萨乃能医,普门乃与药。</p><p style="line-height:1.5em">　　六、冥利显利一双。观世音菩萨者冥利,三毒七难皆离,二求两愿皆满;普门者三十三应身显作利益。</p><p style="line-height:1.5em">　　七、权实一双。观世音菩萨者实智,普门者权智。</p><p style="line-height:1.5em">　　八、本际示现一双。观世音菩萨者不动本际,普门者示现十方。</p><p style="line-height:1.5em">　　九、了缘一双。观世音菩萨者,根本是了因种子;普门根本是缘因种子。</p><p style="line-height:1.5em">　　十、智断一双。观世音菩萨是智德,普门是断德。</p><p style="line-height:1.5em">　　以上十双,始自人法,终至智断。</p><p style="line-height:1.5em">　　「尔时无尽意菩萨即从座起。偏袒右肩合掌向佛而作是言。世尊观世音菩萨。以何因缘名观世音。佛告无尽意菩萨。善男子。若有无量百千万亿众生受诸苦恼。闻是观世音菩萨。一心称名。观世音菩萨即时观其音声皆得解脱。」</p><p style="line-height:1.5em">　　无尽意菩萨与观世音菩萨,均非此土菩萨。观世音菩萨系西方极乐世界菩萨;无尽意菩萨系东方不眴世界,普贤如来补处大士。无尽意菩萨问,此菩萨何故名观世音?佛答言,此菩萨于诸众生,能寻声救苦,故名观世音。</p><p style="line-height:1.5em">　　「若有持是观世音菩萨名者。设入大火火不能烧。由是菩萨威神力故。若为大水所漂。称其名号即得浅处。若有百千万亿众生。为求金银琉璃车马瑙珊瑚虎珀真珠等宝。入于大海。假使黑风吹其船舫。飘堕罗剎鬼国。其中若有乃至一人。称观世音菩萨名者。是诸人等。皆得解脱罗剎之难。以是因缘名观世音。若复有人。临当被害。称观世音菩萨名者。彼所执刀杖。寻段段坏。而得解脱。若三千大千国土满中夜叉罗剎。欲来恼人。闻其称观世音菩萨名者。是诸恶鬼。尚不能以恶眼视之。况复加害。设复有人。若有罪若无罪。杻械枷锁检系其身。称观世音菩萨名者。皆悉断坏即得解脱。若三千大千国土满中怨贼。有一商主将诸商人。赍持重宝经过崄路。其中一人作是唱言。诸善男子勿得恐怖。汝等。应当一心称观世音菩萨名号。是菩萨能以无畏施于众生。汝等。若称名者。于此怨贼当得解脱。众商人闻俱发声言南无观世音菩萨。称其名故即得解脱。无尽意。观世音菩萨摩诃萨。威神之力巍巍如是。」</p><p style="line-height:1.5em">　　先说离七难。七难者,火、水、风、刑、罗剎、幽系、怨贼。初三为无情,后四为有情。观音救苦,固可理说,但须不废于事。</p><p style="line-height:1.5em">　　例如火不能烧一项。昔有竺长舒者,居于茅屋。邻人失火,竺长舒恰在下风,谅不能免,于是急称念「南无观世音菩萨」。结果四邻荡然。其舍犹存。有诸少年不信,夜间于其茅屋掷火,结果数掷数灭。</p><p style="line-height:1.5em">　　若为水漂,称念观音圣号,即得浅处。</p><p style="line-height:1.5em">　　黑风吹船舫,堕罗剎鬼国,称念观音圣号,即得解脱。</p><p style="line-height:1.5em">　　若人临刑,称念观音圣号,刀杖段段坏。</p><p style="line-height:1.5em">　　若称念观音圣号,夜叉罗剎诸恶鬼不能加害。</p><p style="line-height:1.5em">　　设人若有罪若无罪,被幽系者,称念观音圣号,即得解脱。</p><p style="line-height:1.5em">　　若有商主,率诸商人,经于险路,称念观音圣号,于诸怨贼,便得解脱。</p><p style="line-height:1.5em">　　无尽意!观世音菩萨有如是等神力。</p><p style="line-height:1.5em">　　「若有众生多于淫欲。常念恭敬观世音菩萨。便得离欲。若多瞋恚。常念恭敬观世音菩萨。便得离瞋。若多愚痴。常念恭敬观世音菩萨。便得离痴。无尽意。观世音菩萨。有如是等大威神力多所饶益。是故众生常应心念。」</p><p style="line-height:1.5em">　　常称念恭敬观世音菩萨,便得离贪瞋痴三毒。无尽意!观世音菩萨有如是等大威神力,众生应常念恭敬观世音菩萨。</p><p style="line-height:1.5em">　　「若有女人设欲求男。礼拜供养观世音菩萨。便生福德智慧之男。设欲求女。便生端正有相之女。宿殖德本众人爱敬。无尽意。观世音菩萨。有如是力。若有众生。恭敬礼拜观世音菩萨。福不唐捐。是故众生。皆应受持观世音菩萨名号。无尽意。若有人受持六十二亿恒河沙菩萨名字。复尽形供养饮食衣服卧具医药。于汝意云何。是善男子善女人功德多不。无尽意言。甚多世尊。佛言。若复有人受持观世音菩萨名号。乃至一时礼拜供养。是二人福正等无异。于百千万亿劫不可穷尽。无尽意。受持观世音菩萨名号。得如是无量无边福德之利。」</p><p style="line-height:1.5em">　　应二求,若有女人常念礼拜供养观世音菩萨,求男得男,求女得女。</p><p style="line-height:1.5em">　　无尽意!若人受持六十二亿恒河沙菩萨名号,复尽形供养,与受持观世音菩萨圣号,乃至一时礼拜供养,其功德正等无异。</p><p style="line-height:1.5em">　　「无尽意菩萨白佛言。世尊。观世音菩萨。云何游此娑婆世界。云何而为众生说法。方便之力。其事云何。」</p><p style="line-height:1.5em">　　无尽意菩萨请问于佛,观世音菩萨以何方便,为娑婆世界众生说法?</p><p style="line-height:1.5em">　　经中略出三十三应身,其实菩萨普门示现,应化无量,此三十三应身,不过略说耳。</p><p style="line-height:1.5em">　　「佛告无尽意菩萨。善男子。若有国土众生应以佛身得度者。观世音菩萨。即现佛身而为说法。应以辟支佛身得度者。即现辟支佛身而为说法。应以声闻身得度者。即现声闻身而为说法。」</p><p style="line-height:1.5em">　　先说现四圣身,观音本身即菩萨,故略而不说。</p><p style="line-height:1.5em">　　「应以梵王身得度者。即现梵王身而为说法。应以帝释身得度者。即现帝释身而为说法。应以自在天身得度者。即现自在天身而为说法。应以大自在天身得度者。即现大自在天身而为说法。应以天大将军身得度者。即现天大将军身而为说法。应以毗沙门身得度者。即现毗沙门身而为说法。」</p><p style="line-height:1.5em">　　梵王者,色界天初禅大梵王。帝释即忉利天主。自在天即欲界第六天,他化自在天。大自在天,即色界之顶,摩醯首罗天也。天大将军,是四王天之天将。毗沙门,四王天之北方天王,译多闻天,此天恒护佛法。</p><p style="line-height:1.5em">　　「应以小王身得度者。即现小王身而为说法。应以长者身得度者。即现长者身而为说法。应以居士身得度者。即现居士身而为说法。应以宰官身得度者。即现宰官身而为说法。应以婆罗门身得度者。即现婆罗门身而为说法。应以比丘比丘尼优婆塞优婆夷身得度者。即现比丘比丘尼优婆塞优婆夷身而为说法。应以长者居士宰官婆罗门妇女身得度者。即现妇女身而为说法。应以童男童女身得度者。即现童男童女身而为说法。」</p><p style="line-height:1.5em">　　小王、长者、居士,乃至童男、童女,即人道众生。</p><p style="line-height:1.5em">　　「应以天龙夜叉干闼婆阿修罗迦楼罗紧那罗摩睺罗伽人非人等身得度者。即皆现之而为说法。」</p><p style="line-height:1.5em">　　应以天龙八部身得度者,即皆现之而为说法。</p><p style="line-height:1.5em">　　「应以执金刚身得度者。即现执金刚身而为说法。无尽意。是观世音菩萨。成就如是功德。以种种形游诸国土度脱众生。是故汝等。应当一心供养观世音菩萨。是观世音菩萨摩诃萨。于怖畏急难之中能施无畏。是故此娑婆世界。皆号之为施无畏者。」</p><p style="line-height:1.5em">　　执金刚神,即金刚力士。有谓即手执金刚杖,护帝释天宫门之夜叉神。</p><p style="line-height:1.5em">　　观世音菩萨,为施无畏者。</p><p style="line-height:1.5em">　　「无尽意菩萨白佛言。世尊。我今当供养观世音菩萨。即解颈众宝珠璎珞。价直百千两金。而以与之。作是言。仁者。受此法施珍宝璎珞。时观世音菩萨不肯受之。无尽意复白观世音菩萨言。仁者。愍我等故受此璎珞。」</p><p style="line-height:1.5em">　　一佛出世,千佛护持。菩萨有谦德,无尽意菩萨亦系补处大士,为推崇观世音菩萨,而奉上供养。</p><p style="line-height:1.5em">　　宝珠璎珞,乃财供养,何以称法施?所谓法施者,如法供养也。无尽意菩萨,代诸众生呈上供养,故曰愍念我等故,受此璎珞。</p><p style="line-height:1.5em">　　「尔时佛告观世音菩萨。当愍此无尽意菩萨及四众天龙夜叉干闼婆阿修罗迦楼罗紧那罗摩睺罗伽人非人等故。受是璎珞。即时观世音菩萨愍诸四众及于天龙人非人等。受其璎珞。分作二分。一分奉释迦牟尼佛。一分奉多宝佛塔。」</p><p style="line-height:1.5em">　　佛令观世音菩萨受无尽意菩萨施。何以故?众生供养菩萨,一者申敬,二者修福。菩萨为众生良佑福田,故佛言当愍此无尽意菩萨及四众等,受此璎珞。</p><p style="line-height:1.5em">　　时观世音菩萨,愍诸众生故,受其璎珞。既受已,分作二分,一分奉释迦牟尼佛,一分奉多宝佛塔。</p><p style="line-height:1.5em">　　释迦世尊,乃现在佛。多宝佛塔,示过去佛。世间福田,唯佛为上,故菩萨将无尽意菩萨供养,转供于佛。</p><p style="line-height:1.5em">　　「无尽意。观世音菩萨。有如是自在神力。游于娑婆世界。」</p><p style="line-height:1.5em">　　此是佛结答。</p><p style="line-height:1.5em">　　「尔时无尽意菩萨。以偈问曰&nbsp;世尊妙相具&nbsp;我今重问彼&nbsp;佛子何因缘&nbsp;名为观世音」</p><p style="line-height:1.5em">　　无尽意菩萨以偈问佛,佛子何故名观世音?</p><p style="line-height:1.5em">　　以下佛以偈答,观世音菩萨名之来由。</p><p style="line-height:1.5em">　　「具足妙相尊&nbsp;偈答无尽意&nbsp;汝听观音行&nbsp;善应诸方所&nbsp;弘誓深如海&nbsp;历劫不思议&nbsp;侍多千亿佛&nbsp;发大清净愿&nbsp;我为汝略说&nbsp;闻名及见身&nbsp;心念不空过&nbsp;能灭诸有苦」</p><p style="line-height:1.5em">　　具足妙相尊,言佛答无尽意菩萨也。</p><p style="line-height:1.5em">　　汝听观音行,至能灭诸有苦,乃总赞观音菩萨。</p><p style="line-height:1.5em">　　「假使兴害意&nbsp;推落大火坑&nbsp;念彼观音力&nbsp;火坑变成池&nbsp;或漂流巨海&nbsp;龙鱼诸鬼难&nbsp;念彼观音力&nbsp;波浪不能没&nbsp;或在须弥峰&nbsp;为人所推堕&nbsp;念彼观音力&nbsp;如日虚空住&nbsp;或被恶人逐&nbsp;堕落金刚山&nbsp;念彼观音力&nbsp;不能损一毛&nbsp;或值怨贼绕&nbsp;各执刀加害&nbsp;念彼观音力&nbsp;咸即起慈心&nbsp;或遭王难苦&nbsp;临刑欲寿终&nbsp;念彼观音力&nbsp;刀寻段段坏</p><p style="line-height:1.5em">　　或囚禁枷锁&nbsp;手足被杻械&nbsp;念彼观音力&nbsp;释然得解脱&nbsp;咒诅诸毒药&nbsp;所欲害身者&nbsp;念彼观音力&nbsp;还着于本人</p><p style="line-height:1.5em">　　或遇恶罗剎&nbsp;毒龙诸鬼等&nbsp;念彼观音力&nbsp;时悉不敢害&nbsp;若恶兽围繞&nbsp;利牙爪可怖&nbsp;念彼观音力&nbsp;疾走无边方&nbsp;蚖蛇及蝮蝎&nbsp;气毒烟火燃&nbsp;念彼观音力&nbsp;寻声自回去&nbsp;云雷鼓掣电&nbsp;降雹澍大雨&nbsp;念彼观音力&nbsp;应时得消散&nbsp;众生被困厄&nbsp;无量苦逼身&nbsp;观音妙智力&nbsp;能救世间苦」</p><p style="line-height:1.5em">　　以上十三偈,先赞观音菩萨救苦,与长行文大略相同。</p><p style="line-height:1.5em">　　第一二两偈,即救火水二难。</p><p style="line-height:1.5em">　　须弥峰高八万四千由旬。金刚山,有谓即须弥山,有谓系铁围山。今与须弥峰分别而说,当系铁围山。</p><p style="line-height:1.5em">　　蚖蛇蝮蝎,皆属毒物。</p><p style="line-height:1.5em">　　众生无量苦,观音菩萨皆能救拔。</p><p style="line-height:1.5em">　　「具足神通力&nbsp;广修智方便&nbsp;十方诸国土&nbsp;无剎不现身&nbsp;种种诸恶趣&nbsp;地狱鬼畜生&nbsp;生老病死苦&nbsp;以渐悉令灭」</p><p style="line-height:1.5em">　　具足神通力,广修智方便。智者实智,方便者权智。菩萨权实二智及神通力具足,以方便智力,无剎不现身。</p><p style="line-height:1.5em">　　依《千手千眼大悲心陀罗尼经》云,观音菩萨,系过去正法明如来,以大悲愿力救众生苦,现菩萨身。《悲华经》谓菩萨次阿弥陀作佛,号遍出一切光明功德山王,当亦系方便。</p><p style="line-height:1.5em">　　「真观清净观&nbsp;广大智慧观&nbsp;悲观及慈观&nbsp;常愿常瞻仰」</p><p style="line-height:1.5em">　　真观者真实观,即以实智如实知诸法实相。实相乃佛法身,法身清净,智观亦清净,故曰清净观。总说真观清净观,皆属实智观力。于实智体,起方便智用,乃有广大智慧观。由方便智慧,而起悲观慈观,悲观以拔众生苦,慈观而与众生乐。众生常愿求观音菩萨,瞻仰尊颜也。</p><p style="line-height:1.5em">　　「无垢清净光&nbsp;慧日破诸暗&nbsp;能伏灾风火&nbsp;普明照世间」</p><p style="line-height:1.5em">　　无垢清净光。诸法无垢,本来清净,实相体也。净极发光,方便智用也。慧日者体也,由体起用,故光能破暗。菩萨由实智起方便智,故能伏风火之灾,照明世间。</p><p style="line-height:1.5em">　　「悲体戒雷震&nbsp;慈意妙大云&nbsp;澍甘露法雨&nbsp;灭除烦恼焰」</p><p style="line-height:1.5em">　　悲者愍念众生苦。知众生苦,由生烦恼造业所致。欲破惑业,首须持戒。戒者防非离过,根除惑业,为三乘之基础,五乘所同遵。戒犹春雷惊蛰,万物复苏,故曰悲体戒雷震。</p><p style="line-height:1.5em">　　慈意妙大云。慈者爱念众生与乐也,犹大云覆护众生,免受骄阳之苦。妙者有而非有,非有而有,谓之妙有。诸法实相,本无佛无众生,何苦之有?何覆护之有?然众生为无明所蔽,于无生中,虚妄堕入生死。菩萨为怜愍众生故,兴如幻佛事,度如幻众生。然虽度尽无量无边众生,实无一众生得度者,故曰「妙」大云。</p><p style="line-height:1.5em">　　澍甘露法雨。以悲拔其苦,以慈与其乐,而后乃说法化度令生菩提。否则众生为苦所逼,何遑菩提之道?故拔苦与乐已,以甘露法雨洒之。唯无上菩提能破无明、能除热恼,故曰能除烦恼焰。</p><p style="line-height:1.5em">　　「诤讼经官处&nbsp;怖畏军阵中&nbsp;念彼观音力&nbsp;众怨悉退散」</p><p style="line-height:1.5em">　　此偈言菩萨救苦,能释怨结。众生互相结怨,致令生死不已,菩萨法雨,能令怨结退散。</p><p style="line-height:1.5em">　　「妙音观世音&nbsp;梵音海潮音&nbsp;胜彼世间音&nbsp;是故须常念」</p><p style="line-height:1.5em">　　妙音观世音。菩萨彻证实相,于无相中随缘观世间而救苦;虽无剎不现身无苦不救,而诸法实相还归无相。犹一月即千江,千江只一月,故曰妙音观世音。妙音观世音者,极赞权实二智也。</p><p style="line-height:1.5em">　　梵音海潮音。梵音者清净音也。清净本无分别,方便随缘而分别世间。应缘救苦不失时,犹如海潮,故曰海潮音。</p><p style="line-height:1.5em">　　妙音观世音,梵音海潮音,此二句均是前二字赞菩萨实智,后三字赞菩萨方便智。</p><p style="line-height:1.5em">　　胜彼世间音。世间者计着六尘,六尘是生灭相,故世间无非生死。菩萨方便实智,法身不动,实方便智,寻声救苦,故胜彼六尘生灭之世间相也。是故须常念,最后劝持。</p><p style="line-height:1.5em">　　「念念勿生疑&nbsp;观世音净圣&nbsp;于苦恼死厄&nbsp;能为作依怙&nbsp;具一切功德&nbsp;慈眼视众生&nbsp;福聚海无量&nbsp;是故应顶礼」</p><p style="line-height:1.5em">　　念念勿生疑,劝称念恭敬观世音菩萨。观音菩萨已彻证法身,为怜众生故,倒驾慈航还入娑婆,故曰观世音净圣,于苦恼死厄,能为作依怙。</p><p style="line-height:1.5em">　　最后一偈,总赞观世音菩萨。</p><p style="line-height:1.5em">　　「尔时持地菩萨即从座起。前白佛言。世尊。若有众生。闻是观世音菩萨品自在之业普门示现神通力者。当知是人功德不少。佛说是普门品时。众中八万四千众生。皆发无等等阿耨多罗三藐三菩提心。」</p><p style="line-height:1.5em">　　最后持地菩萨赞〈普门品〉功德。佛说是〈普门品〉时,八万四千众生,皆发无等等阿耨多罗三藐三菩提心。</p><p style="line-height:1.5em">　　阿耨多罗三藐三菩提,无上觉也。永明大师说,无上者,竖无高盖;无等等者,横无俦似。故知发无等等阿耨多罗三藐三菩提心者,发横遍竖穷菩提心也。</p><p style="line-height:1.5em">　　陀罗尼品第二十六</p><p style="line-height:1.5em">　　陀罗尼译总持,持善不失,遮恶不起。有四种陀罗尼,即法、义、?、忍。〈普门品〉乃人护难弘经,称观音圣号即得离难;今品以?护难弘经,持?即得离难。</p><p style="line-height:1.5em">　　「尔时药王菩萨即从座起。偏袒右肩合掌向佛。而白佛言。世尊。若善男子善女人。有能受持法华经者。若读诵通利。若书写经卷。得几所福。佛告药王。若有善男子善女人。供养八百万亿那由他恒河沙等诸佛。于汝意云何。其所得福宁为多不。甚多世尊。佛言。若善男子善女人。能于是经。乃至受持一四句偈。读诵解义如说修行。功德甚多。」</p><p style="line-height:1.5em">　　药王菩萨请问于佛,受持《法华经》得几许福?佛答言,若人供养八百万亿那由他恒河沙诸佛,所得之福,不如受持《法华经》一四句偈,读诵解义、如说修行所得功德。</p><p style="line-height:1.5em">　　「尔时药王菩萨白佛言。世尊。我今当与说法者。陀罗尼?以守护之。即说?曰</p><p style="line-height:1.5em">　　安尔一曼尔二摩祢三摩摩祢四旨隶五遮梨第六赊咩羊鸣音七赊履椬雉反&nbsp;多玮八膻输千反帝九目帝十目多履十一娑履十二阿玮娑履十三桑履十四娑履十五叉裔十六阿叉裔十七阿耆腻十八膻帝十九赊履二十陀罗尼二十一阿卢伽婆娑苏奈反簸蔗毗叉腻二十二祢毗剃二十三阿便哆都饿反逻祢履剃二十四阿亶哆波隶输地途卖反二十五沤究二十六牟究隶二十七阿罗隶二十八波罗隶二十九首迦差初几反三十阿三磨三履三十一&nbsp;佛?毗吉利帙帝三十二达磨波利差猜离反帝三十三僧伽涅瞿沙祢三十四婆舍婆舍输地三十五曼哆逻三十六曼哆逻叉夜多三十七邮楼哆三十八邮楼哆憍舍略来加反三十九恶叉逻四十恶叉冶多冶四十一阿婆卢四十二阿摩若荏蔗反那多夜四十三</p><p style="line-height:1.5em">　　世尊。是陀罗尼神?。六十二亿恒河沙等诸佛所说。若有侵毁此法师者。则为侵毁是诸佛已。时释迦牟尼佛赞药王菩萨言。善哉善哉。药王。汝愍念拥护此法师故。说是陀罗尼。于诸众生多所饶益。」</p><p style="line-height:1.5em">　　药王菩萨,即说神?护持说《法华经》者。说神?已,即言此神?六十二亿恒河沙诸佛所说。若有侵毁说《法华经》法师者,即等于侵毁如是诸佛。佛赞叹药王菩萨。</p><p style="line-height:1.5em">　　「尔时勇施菩萨白佛言。世尊。我亦为拥护读诵受持法华经者。说陀罗尼。若此法师得是陀罗尼。若夜叉。若罗剎。若富单那。若吉遮。若鸠盘茶。若饿鬼等。伺求其短无能得便。即于佛前。而说?曰&nbsp;痤誓螺反隶一摩诃痤隶二郁枳三目枳四阿隶五阿罗婆第六涅隶第七涅隶多婆第八伊致?履反柅女氏反九韦致柅十旨致柅十一涅隶墀柅十二涅梨墀婆底十三&nbsp;世尊。是陀罗尼神?。恒河沙等诸佛所说。亦皆随喜。若有侵毁此法师者。则为侵毁是诸佛已。」</p><p style="line-height:1.5em">　　勇施菩萨亦说神?,护持经人。</p><p style="line-height:1.5em">　　「尔时毗沙门天王护世者白佛言。世尊。我亦为愍念众生拥护此法师故。说是陀罗尼。即说?曰</p><p style="line-height:1.5em">　　阿梨一那梨二那梨三阿那卢四那履五拘那履六&nbsp;世尊。以是神?拥护法师。我亦自当拥护持是经者。令百由旬内无诸衰患。」</p><p style="line-height:1.5em">　　毗沙门天王说?,护持经者。</p><p style="line-height:1.5em">　　「尔时持国天王在此会中。与千万亿那由他干闼婆众恭敬围绕。前诣佛所合掌白佛言。世尊。我亦以陀罗尼神?。拥护持法华经者。即说?曰&nbsp;阿伽祢一伽祢二瞿利三干陀利四旃陀利五摩蹬耆六常求利七浮楼莎柅八頞底九&nbsp;世尊。是陀罗尼神?。四十二亿诸佛所说。若有侵毁此法师者。则为侵毁是诸佛已。」</p><p style="line-height:1.5em">　　持国天王说?护持经人。东方持国天王,领干闼婆及毗舍遮。</p><p style="line-height:1.5em">　　「尔时有罗剎女等。一名蓝婆。二名毗蓝婆。三名曲齿。四名华齿。五名黑齿。六名多发。七名无厌足。八名持璎珞。九名睪帝。十名夺一切众生精气。是十罗剎女。与鬼子母并其子及眷属俱诣佛所同声白佛言。世尊。我等亦欲拥护读诵受持法华经者。除其衰患。若有伺求法师短者。令不得便。即于佛前。而说?曰&nbsp;伊提履一伊提泯二伊提履三阿提履四伊提履五泥履六泥履七泥履八泥履九泥履十楼醯十一楼醯十二楼醯十三楼醯十四多醯十五多醯十六多醯十七兜醯十八醯十九」</p><p style="line-height:1.5em">　　罗剎女一名蓝婆,二名毗蓝婆,三名曲齿,四名华齿,五名黑齿,六名多发,七名无厌足,八名持璎珞,九名睪帝,十名夺一切众生精气。与鬼子母等,亦说?护持经人。</p><p style="line-height:1.5em">　　「宁上我头上。莫恼于法师。若夜叉。若罗剎。若饿鬼。若富单那。若吉遮。若毗陀罗。若犍驮。若乌摩勒伽。若阿跋摩罗。若夜叉吉遮。若人吉遮。若热病。若一日若二日若三日若四日乃至七日。若常热病。若男形若女形。若童男形若童女形。乃至梦中亦复莫恼。即于佛前。而说偈言&nbsp;若不顺我?&nbsp;恼乱说法者&nbsp;头破作七分&nbsp;如阿梨树枝&nbsp;如杀父母罪&nbsp;亦如压油殃&nbsp;斗秤欺诳人&nbsp;调达破僧罪&nbsp;犯此法师者&nbsp;当获如是殃」</p><p style="line-height:1.5em">　　宁上我头,莫恼法师,若不顺我?,令其头破七分。阿梨树枝,法尔如是堕地即破为七片。</p><p style="line-height:1.5em">　　外国压油,捣麻使生虫,合而压之,多汁且肥,故得罪甚重。杀父母,调达,皆重罪人。</p><p style="line-height:1.5em">　　夜叉,捷疾鬼。罗剎,食人鬼。富单那,热病鬼。吉遮,起尸鬼,人及夜叉皆有此鬼。毗陀罗,赤色鬼。犍陀,黄色鬼。乌摩勒伽,乌色鬼。阿跋摩罗,青色鬼。</p><p style="line-height:1.5em">　　「诸罗剎女。说此偈已白佛言。世尊。我等亦当身自拥护受持读诵修行是经者。令得安隐离诸衰患消众毒药。佛告诸罗剎女。善哉善哉。汝等但能拥护受持法华名者。福不可量。何况拥护具足受持供养经卷。华香璎珞。末香涂香烧香。幡盖伎乐。燃种种灯。酥灯油灯。诸香油灯。苏摩那华油灯。瞻卜华油灯。婆师迦华油灯。优?罗华油灯。如是等百千种供养者。睪帝。汝等及眷属。应当拥护如是法师。说是陀罗尼品时。六万八千人。得无生法忍。」</p><p style="line-height:1.5em">　　佛赞诸罗剎女等。说是〈陀罗尼品〉时,六万八千人得无生法忍。</p><p style="line-height:1.5em">　　妙庄严王本事品第二十七</p><p style="line-height:1.5em">　　据《法华文句》,此品因缘出于他经。昔有四比丘,于《法华经》生殷重心,于是结伴入山修道。后道粮不继,无以竟其云霄之志。其中一人言,我一人舍道乞食,供汝三人所需,以成道业。</p><p style="line-height:1.5em">　　后三人得道。其乞食者以数涉人间,为声色所迷,命终后生为妙庄严王身。其三比丘为度彼故,生为其妻及儿。妙庄严王,即华德菩萨。净德夫人,即光照庄严相菩萨。其二子者,即药王、药上二菩萨。</p><p style="line-height:1.5em">　　「尔时佛告诸大众。乃往古世。过无量无边不可思议阿僧祇劫有佛。名云雷音宿王华智多陀阿伽度阿罗诃三藐三佛陀。国名光明庄严。劫名?见。彼佛法中有王。名妙庄严。其王夫人。名曰净德。有二子。一名净藏。二名净眼。是二子。有大神力福德智慧。久修菩萨所行之道。所谓檀波罗蜜。尸罗波罗蜜。羼提波罗蜜。毗梨耶波罗蜜。禅波罗蜜。般若波罗蜜。方便波罗蜜。慈悲喜舍。乃至三十七品助道法。皆悉明了通达。又得菩萨净三昧。日星宿三昧。净光三昧。净色三昧。净照明三昧。长庄严三昧。大威德藏三昧。于此三昧亦悉通达。」</p><p style="line-height:1.5em">　　昔云雷音宿王华智佛时,有王名妙庄严,王夫人名净德,子名净藏、净眼。此二子有大神力福德智慧,久修十度助道品等,得诸三昧。</p><p style="line-height:1.5em">　　「尔时彼佛欲引导妙庄严王。及愍念众生故。说是法华经。时净藏净眼二子。到其母所合十指爪掌白言。愿母往诣云雷音宿王华智佛所。我等亦当侍从亲近供养礼拜。所以者何。此佛于一切天人众中。说法华经。宜应听受。母告子言。汝父信受外道深着婆罗门法。汝等应往白父与共俱去。净藏净眼合十指爪掌白母。我等是法王子。而生此邪见家。母告子言。汝等当忧念汝父为现神变。若得见者。心必清净。或听我等往至佛所。」</p><p style="line-height:1.5em">　　云雷音宿王华智佛欲度妙庄严王,及愍念众生故,说《法华经》。净藏净眼劝母往听,母令二子现神变度父。</p><p style="line-height:1.5em">　　「于是二子念其父故。踊在虚空高七多罗树。现种种神变。于虚空中行住坐卧。身上出水身下出火。身下出水身上出火。或现大身满虚空中。而复现小小复现大。于空中灭忽然在地。入地如水履水如地。现如是等种种神变。令其父王心净信解。时父见子神力如是。心大欢喜得未曾有。合掌向子言。汝等师为是谁。谁之弟子。二子白言。大王。彼云雷音宿王华智佛。今在七宝菩提树下法座上坐。于一切世间天人众中。广说法华经。是我等师。我是弟子。父语子言。我今亦欲见汝等师。可共俱往。于是二子从空中下。到其母所合掌白母。父王今已信解。堪任发阿耨多罗三藐三菩提心。」</p><p style="line-height:1.5em">　　父见子神力,于是求往见佛。子告其母,父王已堪任发菩提心。</p><p style="line-height:1.5em">　　「我等为父已作佛事。愿母见听于彼佛所出家修道。尔时二子欲重宣其意。以偈白母&nbsp;愿母放我等&nbsp;出家作沙门&nbsp;诸佛甚难值&nbsp;我等随佛学&nbsp;如优昙?罗&nbsp;值佛复难是&nbsp;脱诸难亦难&nbsp;愿听我出家」</p><p style="line-height:1.5em">　　我等为父已作佛事,谓度化妙庄严王之愿已满。请求出家者,夙愿既满,请求出尘。</p><p style="line-height:1.5em">　　「母即告言。听汝出家。所以者何。佛难值故。」</p><p style="line-height:1.5em">　　母即听许出家。</p><p style="line-height:1.5em">　　「于是二子白父母言。善哉父母。愿时往诣云雷音宿王华智佛所亲近供养。所以者何。佛难得值。如优昙?罗华。又如一眼之龟值浮木孔。而我等宿福深厚生值佛法。是故父母当听我等令得出家。所以者阿。诸佛难值时亦难遇。彼时妙庄严王。后宫八万四千人。皆悉堪任受持是法华经。净眼菩萨。于法华三昧久已通达。净藏菩萨。已于无量百千万亿劫。通达离诸恶趣三昧。欲令一切众生离诸恶趣故。其王夫人。得诸佛集三昧。能知诸佛秘密之藏。二子如是以方便力善化其父。令心信解好乐佛法。于是妙庄严王与群臣眷属俱。净德夫人与后宫婇女眷属俱。其王二子与四万二千人俱。一时共诣佛所。到已头面礼足。绕佛三匝&#61468;住一面。」</p><p style="line-height:1.5em">　　夫人及二子俱得三昧者,示三人善根深厚。</p><p style="line-height:1.5em">　　「尔时彼佛为王说法示教利喜。王大欢悦。尔时妙庄严王及其夫人。解颈真珠璎珞价直百千。以散佛上。于虚空中。化成四柱宝台。台中有大宝床。敷百千万天衣。其上有佛。结加趺坐放大光明。尔时妙庄严王作是念。佛身希有端严殊特。成就第一微妙之色。时云雷音宿王华智佛告四众言。汝等见是妙庄严王于我前合掌立不。此王于我法中作比丘。精勤修习助佛道法。当得作佛。号娑罗树王。国名大光。劫名大高王。其娑罗树王佛。有无量菩萨众。及无量声闻。其国平正功德如是。」</p><p style="line-height:1.5em">　　云雷音宿王华智佛,授记妙庄严王,当来作佛号娑罗树王。</p><p style="line-height:1.5em">　　「其王即时以国付弟。与夫人二子并诸眷属。于佛法中出家修道。王出家已。于八万四千岁。常勤精进修行妙法华经。过是已后。得一切净功德庄严三昧。即升虚空高七多罗树。而白佛言。世尊。此我二子已作佛事。以神通变化转我邪心。令得安住于佛法中。得见世尊。此二子者是我善知识。为欲发起宿世善根饶益我故来生我家。」</p><p style="line-height:1.5em">　　王以国付弟,与夫人二子,及诸眷属俱时出家。经八万四千岁修行,得一切净功德庄严三昧。称言二子者,为其善知识。</p><p style="line-height:1.5em">　　「尔时云雷音宿王华智佛告妙庄严王言。如是如是。如汝所言。若善男子善女人。种善根故。世世得善知识。其善知识。能作佛事示教利喜。令入阿耨多罗三藐三菩提。大王当知。善知识者是大因缘。所谓化导令得见佛。发阿耨多罗三藐三菩提心。大王。汝见此二子不。此二子已曾供养六十五百千万亿那由他恒河沙诸佛亲近恭敬。于诸佛所受持法华经。愍念邪见众生。令住正见。」</p><p style="line-height:1.5em">　　佛告妙庄严王如是如是,意谓由汝过去世种诸善根,方得遇此善知识。此二子亦已久植善根,曾供养六十五百千万亿那由他恒河沙佛。</p><p style="line-height:1.5em">　　「妙庄严王。即从虚空中下。而白佛言。世尊。如来甚希有。以功德智慧故。顶上肉髻光明显照。其眼长广而绀青色。眉间毫相白如珂月。齿白齐密常有光明。唇色赤好如频婆?。」</p><p style="line-height:1.5em">　　妙庄严王赞佛相好光明。</p><p style="line-height:1.5em">　　「尔时妙庄严王赞叹佛如是等无量百千万亿功德已。于如来前一心合掌复白佛言。世尊。未曾有也。如来之法具足成就。不可思议微妙功德。教诫所行安隐快善。我从今日不复自随心行。不生邪见憍慢瞋恚诸恶之心。说是语已礼佛而出。」</p><p style="line-height:1.5em">　　我从今日,不复自随心行。言我以后不复随自意,行三毒邪见也。</p><p style="line-height:1.5em">　　「佛告大众。于意云何。妙庄严王岂异人乎。今华德菩萨是。其净德夫人。今佛前光照庄严相菩萨是。哀愍妙庄严王及诸眷属故。于彼中生。其二子者。今药王菩萨药上菩萨是。是药王药上菩萨。成就如此诸大功德。已于无量百千万亿诸佛所殖众德本。成就不可思议诸善功德。若有人识是二菩萨名字者。一切世间诸天人民。亦应礼拜。佛说是妙庄严王本事品时。八万四千人远尘离垢。于诸法中得法眼净。」</p><p style="line-height:1.5em">　　释迦牟尼佛告大众言,妙庄严王者,华德菩萨是。净德夫人者,光照庄严相菩萨是。其二子者,药王药上二菩萨是。若人知二菩萨名者,以此功德,一切世间天人皆应礼拜。</p><p style="line-height:1.5em">　　说是品时,八万四千人得法眼净。</p><p style="line-height:1.5em">　　普贤菩萨劝发品第二十八</p><p style="line-height:1.5em">　　《法华经》为佛第一无上之法,非大智大行无以善其始终,故始自文殊菩萨,终至普贤菩萨。以普贤行,入于法界。化无不周曰普,邻极亚圣曰贤。《法华经》在显一乘,而普贤行,为一乘圆因,故有此品。</p><p style="line-height:1.5em">　　《华严》说别教一乘,《法华》说同教一乘。佛为直进菩萨,令入佛慧,故说《华严》;佛为回小向大菩萨,令入佛慧,故说《法华》。《华严》独接大菩萨,《法华》则化三归一。</p><p style="line-height:1.5em">　　「尔时普贤菩萨。以自在神通力。威德名闻。与大菩萨无量无边不可称数从东方来。所经诸国普皆震动。雨宝莲华。作无量百千万亿种种伎乐。又与无数诸天龙夜叉干闼婆阿修罗迦楼罗紧那罗摩睺罗伽人非人等大众围绕。各现威德神通之力。到娑婆世界耆阇崛山中。头面礼释迦牟尼佛。右绕七匝白佛言。世尊。我于宝威德上王佛国。遥闻此娑婆世界说法华经。与无量无边百千万亿诸菩萨众。共来听受。唯愿世尊。当为说之。若善男子善女人。于如来灭后。云何能得是法华经。」</p><p style="line-height:1.5em">　　普贤菩萨自东方宝威德上王佛国,来入此土,乃应身也。普贤菩萨,应身无量无边,当知佛说《法华经》,音声亦无量无边。</p><p style="line-height:1.5em">　　普贤菩萨问佛,善男子善女人,于如来灭后,云何能得是《法华经》?</p><p style="line-height:1.5em">　　「佛告普贤菩萨。若善男子善女人。成就四法。于如来灭后。当得是法华经。一者为诸佛护念。二者殖众德本。三者入正定聚。四者发救一切众生之心。善男子善女人。如是成就四法。于如来灭后必得是经。」</p><p style="line-height:1.5em">　　佛言若成就四法,于如来灭后,当得是《法华经》。一者为诸佛护念。善男子善女人上求佛慧,外蒙诸佛护念。二者内发清净心植众德本。三者入正定聚。邪定聚定入地狱,正定聚者定成佛道,不定聚者于正邪二聚之间不定。此人入正定聚,方能得是《法华经》。四者发救一切众生心。</p><p style="line-height:1.5em">　　诸佛护念及植众德本,是内因外缘具足。入正定聚则简非凡夫外道,发救一切众生心则简非二乘。如是则能于如来灭后,必得《法华经》。</p><p style="line-height:1.5em">　　「尔时普贤菩萨白佛言。世尊。于后五百岁浊恶世中。其有受持是经典者。我当守护除其衰患令得安隐。使无伺求得其便者。若魔若魔子。若魔女若魔民。若为魔所著者。若夜叉若罗剎。若鸠盘茶。若毗舍阇。若吉遮若富单那。若韦陀罗等。诸恼人者。皆不得便。是人若行若立读诵此经。我尔时乘六牙白象王。与大菩萨众俱诣其所。而自现身。供养守护安慰其心。亦为供养法华经故。是人若坐思惟此经。尔时我复乘白象王现其人前。其人若于法华经。有所忘失一句一偈。我当教之与共读诵还令通利。」</p><p style="line-height:1.5em">　　此是护人劝发。于后末法五浊恶世中,有受持《法华经》者,我当守护,除其衰患。诸魔鬼神,不能得其便。若人读诵《法华经》,我乘六牙白象而现其前。若人思惟《法华经》,我复乘六牙白象而现其前,其人若忘失经句,我当教之还令通利。</p><p style="line-height:1.5em">　　「尔时受持读诵法华经者。得见我身甚大欢喜。转复精进。以见我故。即得三昧及陀罗尼。名为旋陀罗尼。百千万亿旋陀罗尼。法音方便陀罗尼。得如是等陀罗尼。世尊。若后世后五百岁浊恶世中。比丘比丘尼优婆塞优婆夷。求索者。受持者。读诵者。书写者。欲修习是法华经。于三七日中应一心精进。满三七日已。我当乘六牙白象。与无量菩萨而自围绕。以一切众生所?见身。现其人前。而为说法示教利喜。亦复与其陀罗尼?。得是陀罗尼故。无有非人能破坏者。亦不为女人之所惑乱。我身亦自常护是人。」</p><p style="line-height:1.5em">　　尔时受持《法华经》者,得见我身,甚大欢喜,即得三昧及陀罗尼。旋陀罗尼见〈分别功德品〉。</p><p style="line-height:1.5em">　　若后世五浊恶世中,四众弟子修习《法华经》,三七日已,我乘六牙白象现其人前,而为说法示教利喜。复与其陀罗尼?,得是?故,非人不能破坏,女人不能惑乱。</p><p style="line-height:1.5em">　　「唯愿世尊。听我说此陀罗尼?。即于佛前。而说?曰&nbsp;阿檀地途卖反一檀陀婆地二檀陀婆帝三檀陀鸠舍隶四檀陀修陀隶五修陀隶六修陀罗婆底七佛驮波膻祢八萨婆陀罗尼阿婆多尼九萨婆婆沙阿婆多尼十修阿婆多尼十一僧伽婆履叉尼十二僧伽涅伽陀尼十三阿僧祇十四僧伽波伽地十五帝隶阿惰僧伽兜略卢遮反阿罗帝婆罗帝十六萨婆僧伽三摩地伽兰地十七萨婆达磨修波利剎帝十八萨婆萨埵楼驮憍舍略阿伽地十九辛阿毗吉利地帝二十&nbsp;世尊。若有菩萨。得闻是陀罗尼者。当知普贤神通之力。」</p><p style="line-height:1.5em">　　普贤菩萨即说陀罗尼?。并白佛言,若有得闻是?者,当知普贤菩萨神通之力。</p><p style="line-height:1.5em">　　「若法华经行阎浮提有受持者。应作此念。皆是普贤威神之力。若有受持读诵正忆念解其义趣如说修行。当知是人行普贤行。于无量无边诸佛所深种善根。为诸如来手摩其头。」</p><p style="line-height:1.5em">　　普贤行者,成佛圆因也。故诸如来,手摩其头。</p><p style="line-height:1.5em">　　「若但书写。是人命终当生忉利天上。是时八万四千天女。作众伎乐而来迎之。其人即着七宝冠。于婇女中娱乐快乐。何况受持读诵正忆念解其义趣如说修行。若有人受持读诵解其义趣。是人命终为千佛授手。令不恐怖不堕恶趣。即往兜率天上弥勒菩萨所。弥勒菩萨有三十二相。大菩萨众所共围绕。有百千万亿天女眷属。而于中生。有如是等功德利益。是故智者应当一心自书若使人书。受持读诵正忆念如说修行。」</p><p style="line-height:1.5em">　　若但书写,当生忉利天中;若能受持读诵解义修行,此人命终时,千佛授手,往生兜率天弥勒菩萨所。</p><p style="line-height:1.5em">　　「世尊。我今以神通力故守护是经。于如来灭后。阎浮提内广令流布使不断绝。」</p><p style="line-height:1.5em">　　此是护法弘经,菩萨以神通力守护《法华经》。</p><p style="line-height:1.5em">　　「尔时释迦牟尼佛赞言。善哉善哉。普贤。汝能护助是经。令多所众生安乐利益。汝已成就不可思议功德深大慈悲。从久远来发阿耨多罗三藐三菩提意。而能作是神通之愿守护是经。我当以神通力守护能受持普贤菩萨名者。」</p><p style="line-height:1.5em">　　佛赞叹已,并言以神通力,守护受持普贤名者。</p><p style="line-height:1.5em">　　「普贤。若有受持读诵正忆念修习书写是法华经者。当知是人则见释迦牟尼佛。如从佛口闻此经典。当知是人供养释迦牟尼佛。当知是人佛赞善哉。当知是人为释迦牟尼佛手摩其头。当知是人为释迦牟尼佛衣之所覆。如是之人不复贪着世乐。不好外道经书手笔。亦从不喜亲近其人。及诸恶者。若屠儿。若畜?羊鸡狗。若猎师。若衒卖女色。是人心意质直。有正忆念有福德力。是人不为三毒所恼。亦复不为嫉?我慢邪慢增上慢所恼。是人少欲知足能修普贤之行。」</p><p style="line-height:1.5em">　　《法华经》在显诸法实相。诸法成佛报化二身,实相是佛法身,故受持乃至书写《法华经》,即为见释迦牟尼佛,如从佛口亲闻此经典。是人即为供养释迦牟尼佛,佛所赞叹,手摩其头,衣之所覆。如是之人,不复贪着世乐,不好外道经书及亲近其人。亦不亲近诸恶者,例如屠儿乃至衒卖女色。是人心意质直,有福德,不为三毒等所恼,少欲知足修普贤行。</p><p style="line-height:1.5em">　　「普贤。若如来灭后后五百岁。若有人见受持读诵法华经者。应作是念。此人不久当诣道场破诸魔众。得阿耨多罗三藐三菩提。转*轮击法鼓吹法螺雨法雨。当坐天人大众中师子法座上。」</p><p style="line-height:1.5em">　　佛灭后后五百岁,有受持《法华经》者,此人不久当如释迦牟尼佛,坐道场,降魔军,成就无上菩提,转*轮度众生。</p><p style="line-height:1.5em">　　「普贤。若于后世。受持读诵是经典者。是人不复贪着衣服卧具饮食资生之物。所愿不虚。亦于现世得其福报。」</p><p style="line-height:1.5em">　　佛称普贤菩萨,受持读诵《法华经》者,唯愿求无上佛慧,不贪着资生之物。其求无上佛慧之愿,终必不虚。亦于现世,即得其福。</p><p style="line-height:1.5em">　　「若有人轻毁之言。汝狂人耳。空作是行终无所获。如是罪报当世世无眼。若有供养赞叹之者。当于今世得现果报。若复见受持是经者。出其过恶。若实若不实。此人现世得白癞病。若有轻笑之者。当世世牙齿踈缺。丑唇平鼻。手?缭戾眼目角睐。身体臭秽。恶疮脓血。水腹短气。诸恶重病。」</p><p style="line-height:1.5em">　　若有供养赞叹持《法华经》者,当于现世即得善果报。若有轻毁之者,当世世无眼。若于受持《法华经》者,出其过恶,若实不实,现世即得白癞病。若有轻笑之者,世世牙齿?缺,手脚缭戾,歪曲不正。眼目角睐,斜视也。及诸余恶报。</p><p style="line-height:1.5em">　　「是故普贤。若见受持是经典者。当起远迎当如敬佛。」</p><p style="line-height:1.5em">　　若见受持是经者,应如敬佛。</p><p style="line-height:1.5em">　　「说是普贤劝发品时。恒河沙等无量无边菩萨。得百千万亿旋陀罗尼。三千大千世界微尘等诸菩萨具普贤道。佛说是经时。普贤等诸菩萨。舍利弗等诸声闻。及诸天龙人非人等。一切大会皆大欢喜。受持佛语作礼而去。」</p><p style="line-height:1.5em">　　明闻法得益。佛说是经时,普贤菩萨等,皆大欢喜,受持佛语,作礼而去。</p><p style="line-height:1.5em">　　后记</p><p style="line-height:1.5em">　　这是第二次讲《法华经》,自民国七十三年九月二十三日开始,每学期的星期日,起初讲二小时,后因健康不佳,改为讲一小时。拖拖拉拉直到民国七十七年年底,方讲圆满,算来已是四年多了。老牛破车,惭愧惭愧!</p><p style="line-height:1.5em">　　四年中记录者换了若干位,各人文笔不同,致记录内容缺乏一贯性。总之,这篇讲记,百孔千疮。谨向读者说声抱歉!</p><p style="line-height:1.5em">　　释智谕</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 