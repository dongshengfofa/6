<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,法华经品题略解—方便品第二' />
<link href='../css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>法华经品题略解—方便品第二</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　方便品第二</p><p style="line-height:1.5em">　　此一经之正宗,万法之都会。(总汇)证信,证此。发起,发此。譬喻,譬此。乃至流通,通此。释此为二,先略,次广。略中为二,初正释,次料简。正释有三:</p><p style="line-height:1.5em">　　一、方者,法也。便者,用也。法有方圆,用有差会(不同)。三权(藏通别)是矩,是方形。一实是规,是圆形。若智达于矩,则善用偏法,摄化众生。若智达于规,则善用圆法,摄化众生。如经,“令离诸著,出三界苦”,是故如来殷勤称叹方便。此方便乃随众生意欲而说,非佛本怀,只可释他经,非今方便品意。二、方便者,门之义。门为能通,通于所通。方便权略,皆为真实作门。真实得显,功由方便。从能显得名,故以门释方便。如经,“开方便门,示真实相。”此义也只可释他经,非今方便品意。三、方者,秘也。便者,妙也。于昔成秘,今开成妙。妙达于方,即是真秘。点内衣里无价宝珠,与王顶上惟有一珠,无二无别。指客作贱人,是长者真子,亦无二无别。方便及门,即是秘妙。如经,“唯我知是相,十方佛亦然。”“止止不须说,我法妙难思。”故以秘释方,以妙释便,正是今方便品意也。</p><p style="line-height:1.5em">　　次料简者,(指善能分别,选择正法,名曰料简)第一种释方便,是体外方便,化物之权,随他意语。第二种释方便,亦是体外方便,自行化他之权,是随自他意语。第三种释方便,是同体方便,即自行之权,乃为随自意语。又第一释方便,非能入,非所入。第二释方便,是能入,非所入。第三释方便,即能入是所入。(能所不二)又第一释方便,是秘而非妙。第二释方便,是秘堪入妙。第三释方便,秘即是妙。先略释竟。</p><p style="line-height:1.5em">　　次广释者,今品是如来方便,摄一切法。如虚空包色,若大海纳流。今明权实者,先作四句。谓一切法皆权,一切法皆实,一切法皆亦权亦实,一切法皆非权非实。</p><p style="line-height:1.5em">　　一切法皆权者,如文云,诸法如是相、性、体、力、作、因、缘、果、报、本、末等。介尔(极微小)有言,皆是权也,(有言不出千如百界)</p><p style="line-height:1.5em">　　一切法实者,如文云,如来巧说诸法,悦可众心。众心以入实为悦。(被机之意)又云,诸法从本来,常自寂灭相。(诸法之本)又云,如来所说,皆悉到于一切智地。又云,皆实不虚。(本行之源)又大涅槃经云,四句皆不可说也。(亡教之理,诸文皆以入证为实。故知有说无说,无不以真实为本)</p><p style="line-height:1.5em">　　一切法皆亦权亦实者,如文云,诸法如实相。是双明一切法亦权亦实。例如不净观,亦实亦虚。(能治欲故实,假想成故虚。只一不净观,得名是实是虚,何妨一法亦权亦实。)</p><p style="line-height:1.5em">　　一切法皆非权非实者,如文云,非如非异。又云,亦复不行上中下法,有为无为,实不实法。非虚非实,如实相也。</p><p style="line-height:1.5em">　　若一切法皆权,何所不破。纵令百千种师,一一师作百千种说,无不是权。如来有所说,尚复是权,况复人师,岂得非权。(一切法非权)</p><p style="line-height:1.5em">　　若一切法皆实,又何所不破。唯此一事实,馀二则非真。但一究竟道,宁得众多究竟道耶!(一切法非实)</p><p style="line-height:1.5em">　　若一切法皆亦权亦实,复何所不破。一切法悉有权有实,那得自是一途,非他异解。一一法中,皆有权实,不得一向是权,一向是实也。(一切法非亦权亦实)</p><p style="line-height:1.5em">　　若一切法皆非权非实,复何所不破。何复聚讼纷纭,强生建立。直一列名,尚自如此,况论其旨趣耶!(一切法非非权非实)须晓四句只一法性。法性只是真如实相,如如涅槃。以法性体,不违诸法,不受诸法,不住诸法,不入诸法。故一一名字,一一心法,一一句偈,一一因果,一一凡圣,一一依正,乃至下文十双(自行、化他各有十种权实),无非法界,自在无碍,其义可成,具如不二十门所说。若本若末,体理无殊,说而不说,不说而说。照性非远,自在无穷。不出四句权实,(谓有、无、双亦、双非)句句偏收十方佛法。但法华前,教教四句,句句未畅(佛怀)。来至此会,一味无殊,具如药草喻中,差别即无差别。无差别即差别。今就第三亦权亦实句,更开十法。就十法中,为八番解释。初列名,二生起,三解释,四引证,五结十为三种权实。六分别三种权实,照三种二谛,七约诸经判权实,八约本迹判权实。</p><p style="line-height:1.5em">　　初列名者,一事理权实,二理教权实,三教行权实,四缚脱权实,五因果权实,六体用权实,七顿渐权实,八开合权实,九通别权实,十悉檀权实。</p><p style="line-height:1.5em">　　二生起者,从无住本,立一切法。无住者,理也。一切法者,事也。由理事,故有教。由教,故有行。由行,故有缚脱。由脱,故成因果。由果,故体显能用。由用,故有渐顿之化。由开渐顿,故有开合。由开合,故有通别益。分别两益,故有四悉檀也。</p><p style="line-height:1.5em">　　三解释者,一理事权实。理是真如,真如本净。有佛无佛,常不变易,故名理为实。事是心意识等,起净不净业,改动不定,故名事为权。若非理,则无以立事。若非事,则不能显理。事有显理之功,是故殷勤称叹方便。二理教权实。总前理事,皆名为理。例如真俗,俱名为谛。诸佛体之而得成圣。圣者,正实也。欲以己法下被众生,因理设教,教即权也。非教无以显理,是故如来称叹方便。三教行权实。依教求理,则生正行。行有进趣深浅之殊,故行名权,教无进趣深浅之异,故教名实。非教无以立行,非行无以会教。会教由行,是故称叹方便。四缚脱权实。行违理则缚,缚是虚妄,故名权。行顺理则生解。解冥(契)于理,故名实。非缚无由求脱,得脱由缚。如因尸渡海,是故称叹方便。五因果权实。因有进趣暂用,故名权。果有克终永证,故名实。无果则因无所望,无因则果不自显。果由因克,是故称叹方便。六体用权实。前方便为因,正观入住为果。(且指圆初住为分证果。)住出为体用,体即实相,无有分别。用即立一切法,差降(高低)不同。如大地生种种芽。非地无以生物,非生无以显地。寻流得源,推用识体,是故称叹方便。七渐顿权实。统论修因证果,从体起用,俱有渐顿。今明起用,用渐为权,用顿为实。若非渐引,无由入顿,是故称叹方便。八开合权实。从顿开渐,渐自不合(藏通两教,不废小故)亦不合顿(三教菩萨不入实故)故名为权。渐令究竟,还合于顿,故名为实。由开故合,开有合力,是故称叹方便。九通别权实。通则半字无常之益。别即满字常住之益。然常益道(路)长,易生退没。故以化城接引,生安隐想。然后息化,引至宝所。若无半益,不得会常。半有显满之功,是故称叹方便。十悉檀权实。世界、为人、对治三悉,是世间益,故为权。第一义悉,是出世益,故为实。非世不得出世,由三悉檀得第一义,是故如来殷勤称叹方便。三解释竟。</p><p style="line-height:1.5em">　　四引证者,此十义,通大小教,亘一切法。且引今经。“不如三界,见于三界。”三界是事,不如三界,见是理。此证事理权实也。“诸法寂灭相,不可以言宣”是理。“以方便力故,为五比丘说”是教,此证理教权实。若闻此经,是善行菩萨道。又汝等所行是菩萨道。佛子行道已,来世得作佛等,此证教行权实也。但离虚妄,名为解脱,其实未得一切解脱。此证缚脱权实也。尽行诸佛所有道法,是因。道场得成果,是果。此证因果权实也。我以佛眼观,是体。见六道众生,是用。此证体用权实。始见我身,闻我所说,即皆信受,入如来慧,是顿。除先修习学小乘者,是渐。此证渐顿权实。穷子初逃,中间除粪,是开。后则付财,是合。此证开合权实。初息化城是通益,后至宝所,是别益。此证通别权实。种种欲,种种性相忆念等,此证悉檀权实。四引证竟。</p><p style="line-height:1.5em">　　五结十为三种权实者,先通结,次别结。先通者,此十种(权实)通四教(藏通别圆),共四十权实。若三藏中自证十法,名自行权实。说己十法,利益众生,名化他权实。化他之十,有实有权,皆合为权。自行之十,亦有实有权,皆合为实。名自行化他权实。馀三教(通别圆)十法,各就当教,束为三种权实(自行、化他、自他),亦如是。次别者,前三教若通若别,当分皆是化他权实,随他意语故。圆教若通若别,当分皆是自行权实,随自意语故。化他之三(自行、化他、自行化他权实)若权若实,皆名为权。自行权实,皆名为实。次结成四句,随他意语,即一切法权。随自意语,即一切法实。双取(随他意、随自意皆有)即一切法亦权亦实。双遮(随他意、随自意皆非)即一切法非权非实。</p><p style="line-height:1.5em">　　次结成三番释品。若自行自意者,法华称“道场所得法”,(实也)大经云,修道得故,(权也)《摄大乘论》称如理如量智,(如理是实,如量是权)皆是圆教自行权实,随自意语。佛虽于此不可说法,能方便说,而众生不堪(受),若一开头单说此法,摄取众生者,即不能得,故言不可说不可说也。若以自行权实兼别教权实共取众生,大机利者(圆教机)直得,钝者(别教机)曲得(不能直得)。小机利(通机)钝(藏机)俱不得。此华严意也。若但用半字权实取众生,大机利钝密得,(谓圆别机,密得圆别益)显不得(藏益)。小机利钝,但保于证取,亦不得(圆别益)此三藏意也。若合用四教权实共取众生,大机利钝曲直俱得,小机利钝保证俱不得(圆别益)此方等意也。若舍三藏权实,用通别圆三种权实共取众生,大机利钝俱得,小机利钝(藏教机)保证俱不得(圆别益)此般若意也。若舍前三权实,单用圆教自行权实摄取众生,大小利钝俱得,此法华意也。如来智慧,靡所不达,明照时宜,用与可否。(无不适当)故释品云,方者,诸方法也。便者,善巧用也。巧用方法取众生得。是故殷勤称叹方便。</p><p style="line-height:1.5em">　　复次如来自证权实,俱不可说,愍念众生,说自证之权为门,于物(机)非宜,众生不能得入。故自证权,亦不可说。说别权实为门。利者得入,钝者不入。(华严教)于物非宜,别权实亦不可说,说三藏权实为门。利者密入,(入指得入理益)钝亦不入。(三藏教)于物非宜,亦不可说。说三种(圆别通)化他权实为门。利者得入,钝亦不入。(方等教)于物非宜,亦不可说。说二种(圆别)化他权实为门。利者得入,钝亦不入。(般若教)亦不可说。于物非宜,舍三种(别通藏)化他权实,但说自行之权,利者钝者俱得入。(法华教)从始至终,以方便为门。是故如来称叹方便。释品云,方便为入实之门,即此意也。</p><p style="line-height:1.5em">　　复次如来自证修道所得,于一切方便,即是真实。而此真实,不可得说。虽能说之,众生不能即实。(不能领一切方便即是真实)以方便力,带不即(别教)说一即(圆教),利者(圆机)能即。钝(别机)不能即。(华严)又纯说一不即(一切法不即实)利者密即,(密知一切法即实)钝者不即。(三藏)又带三(藏通别)不即,说一即,(一切法即实)利者能即,钝者不即。(方等)又带二(通别)不即,说一即,利者能即,钝者不即。(般若)又废三(藏通别)不即,纯说一切即(一切法即实)利钝俱能即。于方便得见真实。(法华)上两意,用方便,(如来能用方便)从方便(行者能随顺方便)。此一意,即方便即真实。真实即圆因,圆因即自行之方便。如此自行方便,今始证入。故释品云,方者,秘也。便者,妙也。妙达于方,即是真秘。从自行方便得名,故言方便品也。五结十(种权实)为三种权实竟。</p><p style="line-height:1.5em">　　六分别三种权实照三种二谛者,前既通别当分结束权实,今还约此智照,义则易见。若通以十种(权实)明自行二智者,即照随智二谛也。通用十法逗缘(即化他)者,即照随情二谛也。若束四(随智二谛、随情二谛)为二者,即随情智二谛也。(每一教中皆束四为二,谓自行权实皆束为实。化他权实皆束为权。故但成二。)若当分照谛者,事理、教行、缚脱、因果,(四权实)悉是自证。即照随智二谛也。理教、开合、(二权实)属化他。即照随情二谛也。体用、渐顿、通别、悉檀(四权实通自行、化他)即照随情智二谛也。六分别权实照二谛竟。</p><p style="line-height:1.5em">　　七约诸经判权实者,初华严。论教,但是满字。论时,但是乳。论法,是一自行,(圆教)一化他(别教)。论人,但是菩萨。二乘如聋如哑。今文云,未曾向人说如此事也。次三藏。论教,但是半字。论时,即是酪。论法,是一种化他。论人,但是二乘。今文云,住立门外,著弊垢衣,执除粪器也。次方等。论教,对半明满。论时,并酷明酥。论法,有三种化他(藏通别),一种自行(圆)。论人,小慕于大。今文云,心相体信,入出无难也。次般若。论教,带半明满。论时,夹生而熟。论法,有二种化他(通、别)一种自行(圆)。论人,大资于小,小教于大。(即声闻转教菩萨)今文云,出纳取与,皆使令知也。今法华。论教,废半明满(废权立实)论时,纯是醍醐。论法,唯有自行(圆教)论人,此实我子,我之所生。我实是父,付以家业,授记作佛。前教不说者,(不说如来设教之本意)今皆发之。正直舍方便,但说无上道。故是自行之权,名方便品。复次,华严,对二菩萨(圆别)说一自一他,(说一圆教说一别教)不拟二乘,(彼)不闻不解。三藏,对二乘说一化他(但说藏教)不拟菩萨。故无自行。(自行即实)方等,具对小大(四教对谈)对二乘说两化他(藏教通教)对菩萨说一自一他,(一自指圆教,一他指别教)。般若,对二乘说一他(通教)对菩萨说一自(圆教)一他(别教)。法华,普对机熟者,但明一自(圆教)不复有他(馀三教)。文云,菩萨闻是法,疑网皆已除,千二百罗汉,悉亦当作佛。一切众生,悉入自行之方便,故名方便品也。七约诸经判权实竟。</p><p style="line-height:1.5em">　　八约本迹判权实者,如来本地,久已证得一切权实,名为自行权实。中间垂迹寂场,带别化他说自行。(华严)次说一化他。(阿含)次说三。(方等)次说二。(般若)次说废三立一实。(法华)皆名化他权实。束本中权实名实,束迹中权实名权。即是自他合权实也。结此则成四句:一切实,一切权,一切亦权亦实,一切非权非实。舍利弗本证一切权实。即自行权实。在鹿苑,单受化他(迹示声闻)在方等,受一被三折(受维摩大士弹偏斥小,叹大褒圆)在般若,带二转一(带通别二权,转圆教一实)。至法华,废三(权)悟一(实),皆是化他权实。束本权实为实,束迹权实为权,即自行化他权实。亦具四句可知。若从佛(示)迹说,亦是化他之权实。亦称方便品。若从引入圆因自行,亦是方便品。若从舍利弗迹权,亦是方便品。若从舍利弗(现)迹入实,亦是方便品。为此诸义,故称方便品也。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 