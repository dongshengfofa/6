<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,谛闲大师遗集 第五编 妙法莲华经五重玄义辑略' />
<link href='../css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>谛闲大师遗集 第五编 妙法莲华经五重玄义辑略</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　妙法莲华经五重玄义辑略</p><p style="line-height:1.5em">　　四明观宗讲寺谛闲辑</p><p style="line-height:1.5em">　　以此五重,解释经题,题下经旨,罄无不尽。言五重者。谓名、体、宗、力用、教相也。玄、幽微难见也。义、深有所以也。此我圣祖深得佛心,洞明经旨。故于未释经前,先以经中幽微难见,深有所以之旨,挈示经前。使人一览经题,便知经义。盖名者、经之目也。体者、名下所诠,直指生佛平等之心体也。宗者、趣也,诠性体以起观行,因观行以趣归心体之宗要也。力用者、依观得力,伏五住惑,成三德善,断三权疑,生一实信之大用也。教相者、以明如来五时说法,鉴机利物之次第也。意使学人托经名而寻心体。依心体而起观行。藉观行而立宗趣。繇宗趣而成力用。断疑生信。舍恶趣善。伏断无明。开显妙性。善知大、小、顿、渐、偏、圆、权、实。不致谬滥经旨也。是故释经,先必发明五重玄义。明此五重,有通有别。通则七番共解。别则五重各说。例如利钝,须广略一门也。言七番者。一标章二引证、三生起四开合、五料简、六观心、七会异也。初标章者。令易忆持,起念心故。二引证者。依据佛语,起信心故。三生起者。使不杂乱,起定心故。六观心者即闻即行,起精进心故。余四五、七,起慧心故。立五心、成五根、排五障、得五力,乃至入三解脱门。略说七番共解之意如此。广如大本,兹不赘录。今但&#61631;彼五重大纲,以便未学云耳。</p><p style="line-height:1.5em">　　○大科分五。初释名二显体。三明宗。四论用。五判教相。初又三。初判通别。二定前后。三正?释。初又二。初约一化判。二约一经判。今初。</p><p style="line-height:1.5em">　　如来一代时教,一切诸经,皆有通别二名。教、行理三,皆论通别。今妙法莲华,名异众典,故教别。同名为经,故教通。依教起行,为行不同。从一行,乃至无量行,故行别。会同常乐,故行通。理虽无名,因门名理。理随于门,四教一十六门入理,故理别。门随于理,理本无二,故理通。</p><p style="line-height:1.5em">　　○二约一经判</p><p style="line-height:1.5em">　　二门本?,三周法喻,故教别。同显一实,故教通。三根得解,前后迟速,故行别。同证实相,故行通。法喻因缘,各谈全理,故理别。一周全理,融摄三周,故理通。今称妙法之经,即是教之通别。各赐诸子,等一大车,乘是宝乘,游于四方,直至道场,即是行之通别。或言实相,或言佛之知见,或言大乘家业,一地、实事、宝所、系珠、平等大慧,即是理之通别。约此三义,故立通别二名也。</p><p style="line-height:1.5em">　　○二定前后</p><p style="line-height:1.5em">　　若释其义,应当先法后妙。如文云。我法妙难思。若但从名,则先妙后法。譬如赞人,以其人好,故称好人。若无其人,何所称好,必应先人后好。今题从名便,故先妙后法。若释其义,当以先法后妙也。</p><p style="line-height:1.5em">　　○三正?释又二。初释别名。二释通名。初又二。初拣定。二正释。今初。</p><p style="line-height:1.5em">　　一切诸经,别名无量。举要言之,不出七种。一单法。二单人。三单喻。四人法。五法喻。六人喻。七人法喻。单法,如摩诃般若经等。单人,如弥陀经等。单喻,如梵网经等。人法,如药师本愿功德经等。法喻,如宝炬陀罗尼经等。人喻,如如来狮子吼经等。人法喻,如大方广佛华严经等。今经正以法喻为名。妙法是法,莲华是喻也。</p><p style="line-height:1.5em">　　○二正释分二。初释妙法。二释莲华。初又二。初释法。二释妙。初又三。初约心法?释。二约佛法广释。三约众生法例释。</p><p style="line-height:1.5em">　　夫心佛众生,三无差别。无差别相,即是一乘实相。此之实相,在圣不增,在凡不减。一相一切相,一切相一相。随释一法,?能通一切法,何须作此三释耶。特以性德在缠,人莫能晓。如暗室中宝,谁能知者。故必约佛界三德,以明其致。而昧者又独让能于佛。故必更约九界诸法,以验其妙。生佛并陈,理事悉等。而犹不知两重三千,同居一念。便疑生法太广,佛法太高。故必近约一念三千,以释其要。若知心佛众生,的无差别。则言言显谛,句句知宗。为不了者,作三法解释。</p><p style="line-height:1.5em">　　○初约心法?释</p><p style="line-height:1.5em">　　今言法者。法之一字,直指众生现前一念心性。全该一经所谈之法相也。以吾人现前一念,应用无方。终日随缘,终日不变。意谓从朝至晚,穿衣吃饭,送客迎宾,咳吐掉臂,折旋俯仰,礼拜诵经,举手低头等,未尝离此现前一念。故云终日随缘也。虽终日随缘,回观当下一念,未尝有动。所谓一念回光,便同本得。故云终日不变也。然此一念不变之心,竖无初后,横绝边涯。下等含生,上同诸佛。且现前根、尘、识界,相对之时,一念心起,于十界中,必落一界。一界既起,九界同彰。界界互具,成百法界。每界具十如,百界具千如。则有众生假名一千。五阴实法一千。国土器界一千。成三千也。此三千犹是理具。既有理具,必有事造。即此两重三千,于一念中,悉皆备足。众生日用而不知,诚不可思议。故云心法妙也。善读经者,能向这一法字,识取自心。则无上宝王,不求自至。善观心者,能向这介尔心中,识取妙理。则无边法藏,触处洞明。故先约心法&#61631;释也。</p><p style="line-height:1.5em">　　○二约佛法广释又二。初总释。二别释。今初。</p><p style="line-height:1.5em">　　心法圆具,何所不周。迷强不知,更观果德。验果知因,令自荐取。所言广者,不过广其所&#61631;。非谓心外别有佛法也。所言佛法者,佛岂有别法。祇是百界、千如、权实、本?之法,是佛境界。唯佛与佛,乃能究竟此理。如函大,盖亦大。以无边佛智,照广大佛境,到其源底,名随自意法也。若照九界性、相、本末,纤芥不遗,名随他意法也。从二法本,垂十界?,或示己身,或示他身。或说自意语,或说他意语。自意他意,不可思议。己身他身,微妙寂绝。皆非权非实,而能应于九界之权,佛界之实。而于佛法,无所损减。诸佛之法,岂不妙哉。</p><p style="line-height:1.5em">　　○二别释又二。初约百界千如释。二约权实本?释。今初。</p><p style="line-height:1.5em">　　界、即十法界。如、即十如是。所谓佛法界,乃至地狱法界。如是相,乃至如是本末究竟等也。我天台大师读十如是,依文会义,以义显理。即真、俗、中,三谛。出空、假、中,三观。成般若、解脱、法身三德。其义云何。其必三转读文,义正符也。一云、是相如,是性如,乃至是报如。二云如是相,如是性,乃至如是报。三云、相如是,性如是,乃至报如是。若皆称如者,如名不异,即真义也。若作如是相,如是性者,点空性相,名相不同,即俗义也。若作相如是,性如是者,如于中道实相之是,即中义也。依真起观,空观也。依俗起观,假观也。依中起观,中观也。中观,成法身也。假观,成解脱也。空观成般若也。此十如是。总含理事性修、体用、因果、无不赅摄于其中。分别易解,故说于三。得意为言,空、即假、中也。假即空、中也。中、即空、假也。约如明空,一空一切空。点如明假,一假一切假。就是论中,一中一切中。非一二三,而一二三,不纵不横,不并不别,名为实相。此十如是。十法界中,界界皆具。一界具十如,十界具百如。一界自具九界。十界互具,则有百界如是,积之则成千如是矣。此百界千如,是佛境界。唯佛与佛,乃能究竟。可谓佛智广大,穷尽边底也。</p><p style="line-height:1.5em">　　○二约权实本?释又二。初明权实。二明本?。今初。</p><p style="line-height:1.5em">　　权、谓权谋智鉴,以明曲巧方便。实、谓真实受用,以显究竟指归。言如来四十年前,所说之法,无论大、小、偏、圆,总是权宜方便。至今灵山高会,先自圣毫东烛,一化全彰。后有贤众西来,四法重示。始终七轴,二十八品雄文。言言显实,字字指归。即如百界千如,束之唯五。谓一恶、二善、三二乘、四菩萨、五佛,判为二法。前四是权法。后一是实法。然此权实,不可思议,乃是三世诸佛二智之境。以此为境,何法不收,非但即诸谛境而已。此境发智,何智不发,非但触事是真而已。文中方便品长行,&#61631;说此法。后开示悟入,广宣此法。火宅、譬喻此法。信解、领解此法。化城、引入此法。如是三周所说,祇名十如,权实法耳。</p><p style="line-height:1.5em">　　○二明本?</p><p style="line-height:1.5em">　　本、谓实际理地,以显应化妙用。?、谓今事门头,以彰出世本怀。言佛示因地,于古释迦佛所,乃至燃灯佛等,发心修因。中间,或威音佛时,为常不轻,大通佛时,为第十六王子。乃至今番八相成道,初转*轮,至于现会,前十四品所说之法,总是?中非生现生,化度有缘之妙权也。唯从地涌出品之后,共有十四品经文,专谈久远成佛,本地甚深,乃如来法身受用之法。诸佛之法,岂不妙哉。补处尚疑,等觉不识。其玄妙难思,概可知矣。</p><p style="line-height:1.5em">　　○三约众生法例释</p><p style="line-height:1.5em">　　众生亦无别法,祇十如是等,是众生法也。言众生日用之中,举手所指,纵目所观,随拈一法,皆悉具此性、相、体、力、作、因、缘、果、报、本末究竟等相。若以十界论之。三恶众生,恶五阴法也。三善众生,善五阴法也。上二同名有漏五阴法也。二乘小圣众生,无漏五阴法也。大道心众生,亦漏亦无漏,二边五阴法也。无上众生,非漏非无漏,法性五阴法也。总之十法界,五阴、六入、十二处、十八界等诸法。随拈一法,无不即空,即假,即中也。亦无不具足性、相、体、力、作、因、缘、果、报、本末究竟等也。若未经开显。不但众生法是粗,即佛法亦粗也。若一经开显。不独佛法是妙,即众生法亦妙也。经文云。举手低头,皆成法道。乃至治世语言,资生业等,皆顺正法。圆觉经云。一切障碍,即究竟觉。乃至有性无性,齐成佛道。净名云。诸佛解脱,当于众生心行中求。本经云。欲令众生,开示悟入佛之知见。若众生无佛知见,何所论开。当知佛之知见,蕴在众生心中。故云众生法妙也。</p><p style="line-height:1.5em">　　○二释妙又二。初通释。二别释。初又二。初相待论妙。二绝待论妙。今初。</p><p style="line-height:1.5em">　　言相待者。彼此互形曰相,以他望己曰待。待半字为粗,明满字为妙。亦是常无常,大小相待,为粗妙也。若论五时之粗妙者。华严一粗一妙。阿含但粗无妙。方等三粗一妙。般若二粗一妙。唯法华直显一妙,更无有粗,故云纯圆独妙。盖待四时八教之粗,方显法华一乘之妙。良以昔日诸经,机缘未熟。部味教观,兼但对带。不若法华纯圆独妙。故经云。正直舍方便,但说无上道。已说、今说、当说,此法华经,最为第一。是故此经,纯一无杂。独得妙名,良有以也。</p><p style="line-height:1.5em">　　○二绝待论妙</p><p style="line-height:1.5em">　　言绝待者,有四意不同。一随情三假法。若入真谛,待对即绝。此三藏经中,绝待意也。二随理三假法。一切世间,皆如幻化,即事而真。无有一事,而非真者。更待何物,为不真耶。望彼三藏,绝还不绝。即事而真,乃名绝待。此通教绝待意也。三别教若起。望即真之绝,还是世谛。何者。非大涅槃犹是生死世谛。绝还有待。若入别教中道,待则绝矣。四圆教若起,说无分别法。即边而中,无非佛法,亡泯清净。岂更佛法,待于佛法。如来法界故,出法界外,无复有法,可相形比。待谁为粗,形谁为妙。无所可待,亦无所绝。不知何名,强言为绝。妙名不可思议。不因乎粗,而名为妙。若谓独有法界,广大独绝者,此则大有所有,何谓为绝。今之妙法,弥满清净,中不容他。不可以待示,不可以绝示。灭待灭绝,故言寂灭也。盖以法华之妙,有绝粗之功。绝前诸粗,无可形待。故云绝待也。然此二妙,缺一不可。若非相待以判,则不显法华超过诸说。若非绝待以开,则不知法华妙一切法。解释一题而必陈兹二妙。用是二妙,妙上三法。三法各具二妙,故名妙法也。</p><p style="line-height:1.5em">　　○二别释又三。初?门。二本门。三观心。今初。</p><p style="line-height:1.5em">　　?门之妙,开之有十。谓境妙、智妙、行妙、位妙、三法妙、感应妙、神通妙、说法妙、眷属妙、利益妙。此之十妙,若以次第论之。境即实相之境,非佛天人所作,本自有之,非适今也,故居最初。迷理故起惑,解理故生智。智为行本,因于智目,起于行足。目足及境,三法为乘,乘于是乘,入清凉池,登于诸位。位何所住,住于三法,秘密藏中。住是法已,寂而常照,照十界机,机来必应。若赴机垂应,先用身轮,神通骇动。次以口轮,宣示开导。既沾法雨,禀教受道,成法眷属。拔二死本,开佛知见,得大利益也。前五是自行,因果具足。后五是化他,能所具足。若分别释之。一境妙者。谓十如境、因缘境、四谛境、三谛境、二谛境、一谛境、无谛境等。是诸佛所师,故称为妙。二智妙者。谓二十智、四菩提智、下智、中智、上智、上上智、七权实智、五三智、一如实智等。以境妙故,智亦随妙。以法常故,诸佛亦常。函盖相称,境智不可思议,故称为妙。三行妙者。谓增数行、次第五行、不次五行、六度万行等。以智妙故,智导于行,故行亦得称妙。四位妙者。谓三草位、二木位、一实位。经初天雨四华,表住、行、向、地。开示悟入,亦是位义。乘是宝乘,游于四方,直至道场。四方是因位。道场是果位。一位一切位,故称位妙。五三法妙者。谓总三法、别三法、纵三法、横三法、不纵不横三法、类通三法。皆秘密藏,故称为妙。六感应妙者。如经云。我始坐道场,观树亦经行,于三七日中,思惟如是事。又云。我以佛眼观,见六道众生。又于他日,于窗牖中,遥见子身。又云。一切众生,皆是我子。又云。遥见其父,踞师子床。又云。自见子来,已二十年等。如上天一月,普印千江,水不上升,月不下降。诸佛不来,众生不往,慈善根力,见如是事等。故名感应妙。七神通妙者。谓报通、修通、作意通、体法通、无记化化通等。无谋之权,称缘转变。若近、若远、若种、若熟、若脱、皆为一乘。故云神通妙。八说法妙者。谓说十二部法,大部法,小部法,顿、渐、偏、圆、权、实、等法。如理圆说,咸令众生,开示悟入佛之知见故云说法妙。九眷属妙者。谓业眷属、愿眷属、应化眷属、神通眷属等。但教化菩萨,无声闻弟子。故云眷属妙。十利益妙者。谓果上益、因中益、得空得假得中益、离分段益、离变易益等。犹如大海,能受龙雨。经云。现在未来,若闻一句一偈,皆与授记。须臾闻之,即得究竟阿耨多罗三藐三菩提。故云利益妙也。</p><p style="line-height:1.5em">　　○二本门</p><p style="line-height:1.5em">　　本门亦有十妙。一本因妙、二本果妙、三本国土妙、四本感应妙、五本神通妙、六本说法妙、七本眷属妙、八本涅槃妙、九本寿命妙、十本利益妙。例?可知。</p><p style="line-height:1.5em">　　○三观心</p><p style="line-height:1.5em">　　?本二门,皆论观心。?门观心,散在诸文之中。随文入观,即是妙也。本门观心者。谓佛如众生如,一如无二如。佛既观心,得此本妙,?用广大,不可称说。我如如佛如,亦当观心,出此大利。亦愿我如,速如佛如。故文云。闻佛寿无量,深心须臾信,其福过于彼。愿我于未来,长寿度众生,乃至说寿亦如是。此即观心本妙,得六即利益之相也。</p><p style="line-height:1.5em">　　○二释莲华</p><p style="line-height:1.5em">　　然此妙法,既已难解,若不假喻,何由发明,故喻之以莲华也。然世间水陆草木之花,有乎多种,皆不足喻于妙法。而独取莲华者,何也。盖余华,或有华而无果,如牡丹芙蓉等。此可喻空修苦行,无所&#63201;获,乃苦行之外道也。或有果而无华,如银杏等。此可喻计自然而不修行,乃自然之外道也。或华少而果多,如胡&#63244;等。此可喻世人俗子,忠君孝亲,报生梵天,乃受乐之凡夫也。或多华而少果,如桃李等。此可喻种种苦行,止得涅槃,乃声闻之小果也。或一花一果,如柿子等。此可喻一远离行,亦得涅槃之缘觉。或前果后华,如瓜茄等。此可喻见道以后,重虑缘真之小圣。或前华后果,如稻麦等。此可喻先藉缘修,生后真修之菩萨。如上所列诸华,皆不足喻也。唯此莲华,华果俱多。喻妙法因含万行,果彰万德。莲华方华即果,华果同时。受染常净,净染一致。喻妙法生佛同源,凡圣一如也。是知非妙法,不足取喻莲华。非莲华,不足以喻妙法。华妙、法妙、故称妙法莲华。然莲华,既全喻通经。故有?门三喻,本门三喻。?门三喻者。一为莲故华,喻为实施权。二华开莲现,喻开权显实。三华落莲成,喻废权立实。本门三喻者。一华必有莲,喻?必有本,?含于本。意虽在本,佛旨难知,弥勒不识。二华开莲现,喻开?显本,意在于?。能令菩萨,识佛方便。既识?已,还识于本,增道损生。三华落莲成,喻废?立本。既识本已,不复迷?,但于法身修道圆满上地也。又经中凡有七喻,皆喻权实,今以莲华而总喻之。</p><p style="line-height:1.5em">　　○二释通名又二,初正释经字。二历法名经。今初。</p><p style="line-height:1.5em">　　梵语修多罗,此云契经。契者符合也。谓上符诸佛妙理,下合众生&#61593;机。若契理而不契机,如俗章雅训。若契机而不契理,类牧曲樵歌,皆非经也。唯契理、则妙符中道。契机、则巧被三根,故称经也。杂心论,&#61631;出五义。一涌泉、义味无尽故。二出生、出生诸法故。三显示、显示教理故。四绳墨、辨析邪正故。五结&#61599;、结成文相故。佛地论,有二义。一贯穿义、贯穿所说法义故。二摄持义、摄持所化众生故。此方训释,有四义。一法、十界同遵故。二常、三世不易故。三经、修行路径故。四典、摄生定典故。要而言之,乃千圣之常规,百灵之良轨,迷途之宝炬,佛灯之后焰,故云经也。</p><p style="line-height:1.5em">　　○二历法名经</p><p style="line-height:1.5em">　　佛在世时,金口宣扬,听者得道。至灭度后,四依宏经,及善知识开示,闻者得解,皆以声尘为经。如三藏十二部,及诸祖语录,皆以纸墨流传,是色尘为经。若谓修我法二空、证乃自知,是法尘为经。此方三尘获益者多,以眼、耳、意、利故。如鼻嗅纸墨,则无所知。身触经卷,则无所悟。舌啖典籍,则无所解。此三根钝故。若通论他方佛土,六尘皆得为经。净名云。于食等者,于法亦等,此以味尘为经。或以天衣触身,而悟道。或光明照体,而证果。皆触尘为经。或见光明,而悟道,是以色尘为经。或寂灭无言,而观心悟道,是以意根为经。历法观察,乃以法尘为经。他方六根利,六尘皆得为经。此方三根钝,唯以三尘为经。总之悟者,一切皆得为经。所谓此见及缘,原是菩提妙净明体。迷者,一切俱不是经。所谓见与见缘,并所想相,如虚空华,本无所有矣。</p><p style="line-height:1.5em">　　○二显体又四。初须显体。二正出体。三略引证。四通异名。今初。</p><p style="line-height:1.5em">　　体者,主质之义。名傍是宾,体正是主。名是假名,体是实质。体乃名下之所诠。经中文字,无非名言,意欲令人循名得体。如因筌得鱼,因指见月。若逐名迷体,如捉蛇尾,返遭其螫。世尊所以常为弟子说筏喻者。法尚应舍,何况非法。此经七卷,二十八品。虽有法喻、因缘、权实、本?、不同,皆是能诠之假名。就兹名下,一一皆显所诠之真体。得此体已,方能全性起修,以修合性,性修不二。又释名总诠三德。显体别在法身。明宗别在般若。论用别在解脱。判教分别总别。故释名之后,须显体也。</p><p style="line-height:1.5em">　　○二正出体</p><p style="line-height:1.5em">　　体者、一部之指归,众义之都会也。非但会之至难,亦乃说之不易。经云。是法不可示。言辞相寂灭。大经云。生生不可说。生不生不可说。不生生不可说。不生不生不不说。又云。有因缘故,亦可得说。此经以一乘实相为体。何意须用实相为体。释论云。诸小乘经,若有无常、无我、涅槃,三印印之,即是佛说,修之得道。无三法印,即是魔说。诸大乘经,但有一法印,谓诸法实相。名了义经,能得大道。若无实相印,即是魔所说。故身子云,世尊说实道,波旬无此事。此大小印,印半满经。外道不能杂,天魔不能破。如世文符,得印可信。当知诸经,毕定须得实相之印,乃得名之为了义大乘。故今经出体,即以一乘实相为印也。三轨之中,取真性轨。十法界之中,取佛法界。佛界十如是中,取如是体。四种十二因缘中,取不思议不生灭十二因缘。十二支中,取苦道即法身。四种四谛中,取无作四谛。于无作中,唯取灭谛。七种二谛中,取五种二谛。五二谛中,唯取真谛。五三谛中,取五中道第一义谛。诸一谛中,取中道一实谛。诸无谛中,取中道无谛也。譬如梁柱,纲维一屋。非梁非柱,即屋内之空。梁柱譬因果。非梁非柱譬实相。实相为体,非梁柱也。屋若无空,无所容受。因果非实相,无所成立。故一乘实相,为今经之正体也。</p><p style="line-height:1.5em">　　○三略引证</p><p style="line-height:1.5em">　　序品云。今佛放光明,助发实相义。又云。诸法实相义,已为汝等说。方便品云。惟佛与佛,乃能究尽诸法实相。偈中云。诸佛法久后,要当说真实。又云。无量众所尊,为说实相印。法师品云。开方便门,示真实相。安乐行品云。又复于法无所行,而观诸法如实相。寿量品云。如来如实知见。普贤观云。昔于灵山广说一实之道。又云。观于一实境界。故知诸佛为一大事因缘,出现于世。祗令众生开佛知见,见此一实非因非果之理耳。</p><p style="line-height:1.5em">　　○四通异名又二。初通本经异名。二通诸经异名。今初。</p><p style="line-height:1.5em">　　方便品云。诸佛一大事因缘,佛知见,无上道,实相印等。譬喻品中。以一大车,譬一大乘。信解品。名付家业。药草品。名一切智地,最实事。化城中。名宝所。授记中。名系珠。法师品。名秘密藏。宝塔中。名平等大慧。寿量品中。名非如非异。神力品。名秘要之藏。妙音中。名普现色身三昧。观音中。名普门。劝发中。名植众德本。如是等其名不同,其义亦异。理极真实,以实为相,故名实相。灵知寂照,名佛知见。三世诸佛,唯用此自行化他,故言大事因缘。虚通、名道。正定诸法、名印。运载、名乘。成办佛事、名家业。一切所依、故名智地。诸法之源、故名宝所。圆妙难思、故言宝珠。无所积聚、而含众法,名秘藏。秘要。通达无碍、名平等大慧。遮于二边、名非如非异。妙色自在、故言普现色身三昧。入实之由、故名普门。诸法由生、故言植众德本。如是名义差别,体即实相。</p><p style="line-height:1.5em">　　○二通诸经异名</p><p style="line-height:1.5em">　　如来一代时教,无非随顺机宜。千途殊说,皆是指归一法而已。在华严,名一真法界。在思益,名平等如如。在大集,名染净融通。在宝积,名根尘泯合。在圆觉,名建立一切。在楞严,名含裹十方。在楞伽,名寂灭一心。在净名,为真性解脱。在般若,名摩诃衍。又名一切种智。在涅槃,为秘密藏。如是种种异名,皆指此体耳。</p><p style="line-height:1.5em">　　○三明宗又四。初简宗体。二正明宗,三众经同异。四结成。今初。</p><p style="line-height:1.5em">　　先德有言。宗即是体,体即是宗,今所不用。何者。宗致既是因果,因果即二。体非因果,体即不二。体若是二,体即非体。体若不二,体即非宗。宗若不二,宗即非宗。宗若是二,宗即非体。如梁柱,是屋之纲维。屋空,是梁柱所取。不应以梁柱,即是屋空。屋空,便是梁柱。宗体若一,其过如是。又宗体异者,则二法孤调。宗非显体之宗,宗则邪倒无印。体非宗家之体,体则狭劣不周。离法性外,别有因果。宗体若异,过亦如是。今言不异而异。约非因非果,而论因果。故有宗体之别耳。普贤观云。大乘因者,诸法实相是。大乘果者,亦诸法实相是。即其义也。</p><p style="line-height:1.5em">　　○二正明宗</p><p style="line-height:1.5em">　　宗者趣也。语之所尚曰宗。宗之所归曰趣。乃修行之归宿,会体之枢机。若行者不识宗趣,则行业无归,又何能领会不思议之妙体乎。故宗趣不可不知。前显体,显于性。今明宗,明于修。全性起修,不二而二。全修在性,二而不二。今以梁柱喻宗。屋空喻体。由有梁柱,方得屋空受用。是故显体之后,须明宗也。此经以一乘因果为宗。前十四品,破废方便,开显真实佛之知见。亦明弟子实因实果,亦明师门权因权果。文义虽广,撮其枢要,为成弟子实因。因正果傍。故于前段明?因?果也。后十四品,发?显本。废方便之近寿,明长远之实果。亦明弟子实因实果,亦明师门实因实果。文义虽广,撮其枢要,为显师之实果。果正因傍。故于后段明本因本果也。合前因果,共为经宗,意在于此。所以经分二文,论本论?。双题法譬,举莲举华。师弟权实,总在其间也。</p><p style="line-height:1.5em">　　○三众经同异</p><p style="line-height:1.5em">　　今经?中师弟因果,与众经有同有异。本中师弟因果,众经所无。正以此妙因妙果,为此经之妙宗也。</p><p style="line-height:1.5em">　　○四结成</p><p style="line-height:1.5em">　　夫经说因果,正为通益,生、法、行人。若开权显实,正令七种方便生身,未入者入,傍令生法二身,已入者进。若说寿量长远,傍令生身,未入者入,正令生法二身,已入者进。神力品云。如来所有一切甚深之事者。非因非果,是甚深之理。因果是甚深之事。从七种方便,初入圆铜轮位,名之为因,乃至余有一生在。若转一生,即得妙觉,名之为果。从二住至等觉。中间名为,亦因亦因因。亦果亦果果。用无碍道,伏一分无明,名之为因。用解脱道,断一分无明,名之为果。约此解脱,复修无碍道,故云因因。从此无碍,复得解脱,故言果果。何者初住见真,以真为因。住前相似,非是真因。若取性德,为初因者。弹指散华,是缘因种。随闻一句,是了因种。凡有心者,是正因种。此乃远论性德,三因种子。非是真实开发,故不取为因也。</p><p style="line-height:1.5em">　　○四论用</p><p style="line-height:1.5em">　　用者。乃如来之妙能,此经之胜用。如来以权实二智为妙能。此经以断疑生信为胜用。前十四品,为断权疑、生实信。后十四品,为断近疑、生远信。祇是二智,能断疑生信。生信断疑,由于二智。约人约法,左右互论耳。前明宗,就宗体分别,使宗体不滥。今论用,就用宗分别,使用宗不滥。何者。宗亦有用,用亦有宗。宗用非用用,用用非宗用。用宗非宗宗,宗宗非用宗。宗有用者。因果是宗,因果各有伏断为用。用有宗者。慈悲为用宗,断疑生信为用用。若论于宗,但论因果,且置伏断。今明于用,但论断疑生信,且置慈悲。若得此意,则知权实二智,能断疑生信。是今经之大用矣。</p><p style="line-height:1.5em">　　○五判教又二。初?述纲要。二正判本经。今初。</p><p style="line-height:1.5em">　　教、是圣人被下之言。相、是分别异同之致。如来一代言教,所说法门,天台以通、别五时,两种四教,而判释之。昭如日月,了如指掌。一化大纲,罄无余蕴。言两种者。一化仪四教。谓顿、渐、秘密、不定。二化法四教。谓藏、通、别、圆。别五时者。一华严时,佛初成道时说。二阿含时,起道树后说。三方等时,次阿含说。四般若时,次方等说。五法华、涅槃,合为一时。法华次般若说。涅槃为最后说。是为别五时也。通五时者。言如来说教,本无定时。因为众生机宜差别,同听异闻。所谓一音说法,随类各解。一座之经,尚有大、小、顿、渐、偏、圆、权、实、之机。何况一代言教,岂能前后而不融耶。是知大士结集经藏,随类收经。其间有文通者,有义通者。依类结归别时部属。且如一部之文,年月尚难定指,奚况一代之多,安能各拘年限哉。知此五时通别意已。以前两种四教,历时分别,自然无有错谬。初华严时,于化仪为顿。譬如日出,先照高山。又如从牛出乳。故华严为乳味。于化法为圆兼别。二阿含时,于化仪为渐。渐分三时。谓渐初,渐中,渐末。此当渐初。譬如日轮升天,转照幽谷。又如从乳出酪。故阿含为酪味。于化法但藏。三方等时,于化仪为渐中。譬如日轮,次照平地。义开平地,为三时。谓食时,禺中时,正中时。此当食时。又如从酪出生酥。故方等为生酥味。于化法具四教。言对三藏教,而说通、别、圆也。四般若时,于化仪为渐末。此当禺中时。如从生酥出熟酥。故般若为熟酥味。于化法,为带通、别,正明圆教。五法华时,于化仪,为非顿、非渐、非秘密、非不定。譬如日轮,普照大地。当正中时,罄无侧影。十界咸开,无不成佛。如日方中,无处不照。于化法,无复兼但、对、带,独明圆教。谓纯圆独妙也。涅槃于化仪,同法华。约时约味,一概俱同。如从熟酥出醍醐。故法华、涅槃,同以无上醍醐为味。于化法,俱谈四教。谓追说四教,追泯四教也。然涅槃四教,与方等四教,同而不同,有二分别。一者。方等中四教,藏通二教,初后俱不知常住佛性。别教初不知,后方知。唯圆教初后俱知。涅槃中四教,初后俱知。一不同也。二者。方等对三藏教,半字法门。说通别圆,满字法门。涅槃用藏通别三权,助圆教一实。二不同也。复次顿有二义。一顿教部,言佛初成道说。譬如日出,先照高山,则专指华严。二顿教相。言初发心时,便成正觉。则不独华严有之。而方等、般若、法华、涅槃、悉皆有之。渐亦有二义。一渐教部。谓曲引二乘,循循善诱,则专指中间三时。二渐教相。谓历劫修行,积因&#63201;果,则不唯中间三时,而前后二时,亦皆有之。秘密亦有二义。一秘密部。则专指一切陀罗尼灌顶诸部。二秘密相。所谓闻小法,而密证大果。闻大法,而仅得小益。彼此互不相知。则前四时皆有之。唯法华是显露教。但有秘密咒,更无秘密相。然约一分最钝根人,始终不见佛说大教,亦可称密。而必待五千退席后,方乃正直舍方便,但说无上道。故一席中决无彼此异闻之相。非秘密也。不定义者。所谓一音演说,随类各解。或闻大教得小益,或闻小教得大益。闻顿教得渐益,闻渐教得顿益。则前四时亦皆有之。唯法华是决定义,非不定义。</p><p style="line-height:1.5em">　　○二正判本经</p><p style="line-height:1.5em">　　此经超四时之外,出八教之表。乃诸佛说法之仪式,亦最后之极谈。为五时之极唱,畅出世之本怀也。故以无上醍醐为教相。经云。诸佛如来,唯以一大事因缘故,出现于世。欲令众生开示悟入佛之知见。今者九界同归,三乘咸会。所谓我本立誓愿。欲令一切众,如我等无异。如我昔所愿,今者已满足。如是则出世本怀,无余蕴矣。余经不然。且如华严,初逗圆别之机。直明次第不次第,修行住上地上之功德。不辨如来说顿之意。若四阿含,通说无常,知苦断集,证灭修道。不明如来曲巧施小之意。若诸方等,弹偏斥小,叹大褒圆。慈悲行愿,事理殊绝。不明并对诃赞之意。若般若,共则三人同入,别则菩萨独进。广历阴入,尽净虚融。亦不明共别之意。若涅槃在后,&#61631;斥三修,粗点五味。亦不委说,如来置教原始结要之终。凡此诸经,皆是逗会他意,令他得益。不谭佛意,意趣何之。今经不尔。举凡法门网目,大小观法,十力无畏,种种规矩,皆所不论,为前经已说故。但论如来布教之原始。中间取与,渐顿适时。大事因缘,究竟终讫。当知此经,唯论设教大纲,不委微细网目。譬如算者,初下后除,纪定大数,不存斗斛。祇为深论佛教,妙说圣心。近会圆因,远申本果。所以疑请不已。若能精知教相,则识如来权实二智也。以上&#61631;辑五重玄义竟。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 