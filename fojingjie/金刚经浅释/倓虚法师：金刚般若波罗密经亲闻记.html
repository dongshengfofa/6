<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,倓虚法师：金刚般若波罗密经亲闻记' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>倓虚法师：金刚般若波罗密经亲闻记</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　金刚般若波罗密经亲闻记</p><p style="line-height:1.5em">　　湛山倓虚大师述</p><p style="line-height:1.5em">　　序</p><p style="line-height:1.5em">　　天台智者大师。承南岳之心印。续北齐之真脉。衍龙树之正宗。故能担荷如来大法。悟三谛理。立三观门。以便入三德位也。缘三德幽远。三道崎岖。行者易入歧途。故将如来一代微言。分成五时。判为八教。作纵横之准绳。辨八荒之中道。南缄既定。直趋宝所。不待问津。而归故里。何其便也。乃一般盲辟台教者。未阅山家教义。逞其世智辩聪。自误误人。谤法之咎。如来谓为可怜悯者。案金刚般若波罗密经。乃佛第四时所说。已在诸弟予耻小慕大之后。据法华喻义。正是付财转教之时。为化仪四教之渐后。化法四教之带二权说一实。二权者。通别二教是。一实者。圆教是。唯舍藏教不谈。以已出草庵故。乃一般解般若者。多以藏教灭有之空。甚至或有以凡外顽虚断灭二空。而解般若之妙有真空者。谬之甚矣。然非深达台教之正义。不能辨空理之高深。盖空义大端。分偏邪中正有五。而应简者有三。一简凡夫所执之顽虚空。二简外道所执之断灭空。此二空皆属邪执。三简藏教所执之析法空。属于偏见。四者权用通教所会之体法空。虽偏属但空。而能近正理。故就之以为般若之前方便也。五者即此般若之妙有真空。因钝根不解。必假通教之体法真空为初门。再经别教之次第从空出假之正理。方入圆教中道妙有真空第一义谛。佛说此般若经。带通教体法空之权理。并别教次第空假之权理。引入圆教之真实义理。故曰般若经。带二权说一实也。此五种空义。在凡夫闻之。悉误为眼前顽空。故曰邪执。外道闻之。皆误为断灭一无所有。故亦曰邪执。此二邪执之顽空断空置之不论。略辨析。体。妙。三种空义。以免颟顸儱侗之误。夫藏教之析空观者。闻佛说三界内依正二报之因缘无常。遂观苦空无我。久之厌离身境。得成于忍。心法清净。不为身境色法所缠。观此清净自心。无有一法当情。于此一尘不染。万法皆空。认为证到无生灭地。若较圆教所证之万法皆空。仅名之见偏真理耳。所谓偏真者。乃分析心外根尘器界之色法。因缘所生无常故弃之。而偏认自觉请净本无生灭。谓之真空。唯重自觉心法。厌离色法。故曰析法空观。证偏真理。此在般若会上之所不谈者也。通教之体法空者。闻佛说因缘之法。不待灭有方空。而会得当体即空。以知缘生无性故。若心。若身。若境。无非因缘所成。一一皆了不可得。法法当体皆空。故曰体法空。亦属偏真。与藏教所别者。观心色二法皆是当体即空。然此但空而已。又名证但空理也。与藏教同了分段生死。唯根有利钝不同。根利者。由悟诸法缘生无性。复悟诸法无性缘生。受别教接。故名从空出假。再息空假两边。入别教但中理。至证道同圆。始为圆教妙有真空也。方是般若之本旨。若用其他空理。解般若经者。岂不相去甚远乎。考注解金刚般若者。古今不下百余家。仪所阅无多。参究亦少。管见所及。唯灵峰之破空论。憨山之决疑。溥畹之心印疏。皆是般若之正轨。兹多遵斯义。以敷演之。然亦时有出入。不背古德之言。亦不泥古人之说。今讲此经。指三十二分为段落。依心印疏科目为脉络。以决疑为主干。破空为救弊。揭五时之结构。明八教之指归。藉略明如来之本怀而已。原夫金刚般若之缘起。无异如来拈花之示众。灵山会上。如来拈花不语。正演教外别传。金色头陀心领微笑。即表示亲承也。今祇园会上。如来食讫。敷座而坐。未发一言。忽有空生。起坐如仪。即道希有世尊。言何突兀。若非窥见如来本怀非关言说者。岂敢冒然称赞耶。可知其亦领教外别传。殆至拈花微笑之旨。无二致矣。但迦叶所领如来有意。空生所领如来无心。故空生善发如来之本怀。而曰善护念善付嘱诸菩萨也。是知如来之本怀。唯愿诸弟子皆发菩提心。行菩提道。对未发菩提心者。善护念俾住草庵。以养成菩萨之地位。对能发菩提心者。善为付嘱转教菩萨。度化众生。净佛国土。佛虽如是大悲。奈众生菩提心难发而易退。遂问善男子善女人发菩提心。应何法常住不退。若已退者。又应何法以降伏之。再重行菩提道耶。所问住降其心。最为要务。盖付财转教之时。岂无退者。故先答降心。以挽退者再进。而答住心以免退习之虞。如来由是广略抑扬。展转发明离相无住之义。乃至第十三分。指明离相无住。何尝是降心住心之法。俨然般若妙用也。以是妙用方露般若本体。而空生仅会到。若能离相心不降而自降。若能无住心不住而自住。足见此离相无住。决非降心住心之法。复闻菩萨应离一切相。发阿耨多罗三藐三菩提心。又转计离相无住。实是发菩提心之法也。空生自觉如是。故于第十七分中。毅然呈见。遂曰善男子善女人。发菩提心者。云何应住云何降伏其心。换言之。即说甚么应住菩提心。说甚么降伏其退心耶。只要以此离相无住之法。发菩提心。自然常住。又何须降住。佛闻须菩提之言。不执离相无住为降心住心之法固是。又转执为发心之法则非。故遂正之曰。前言灭度一切众生已。实无一众生得灭度者。盖离尽一切众生相。何尝有法。既知住降无法。而发心又何尝有法乎。呜呼。可见破除法执。非易事矣。故下文直指菩提无法。正显般若本体。由是阐明因果无法。乃至通结始终心要。而结归法相即非法相。及至最后流通。为人演说。一切有为法。虽如梦幻泡影露电观之。亦是破法之法。何则。如梦幻者。体空观之法也。如影者。假观之法也。如泡露电者。无常观之法也。应作如是观者。谓梦则梦如。幻则幻如。乃至电则电如。方是菩提无法。正显般若本体也。此一卷经。展转丁宁。重在破除俱生我法二执。二执破尽。复有何法当情。说有说无皆成戏论。既无其有。亦无其无。爱从何生。取于何所。既无可爱可取。复有何念何说。故曰如来无所说。学者会到这里。方透般若消息。方能随时解脱。方得随处自在。即是三德秘藏。更于何处再寻三德秘藏。而如来一代时教之本意斯可见矣。</p><p style="line-height:1.5em">　　中华民国岁次庚辰孟冬倓虚识于青岛湛山寺</p><p style="line-height:1.5em">　　金刚般若波罗密经亲闻记</p><p style="line-height:1.5em">　　将释此经。必用五重玄义。依玄义能入妙理故。所谓五重玄义者。名体宗用教也。此金刚般若波罗密经。以法喻为名。无法为体。无住为宗。离相为用。熟酥味为教相。以名诠所宗之体。能趣体者为宗。宗之功能为用。判名体宗用之高深者。为教相。故释一切经论。五重玄义之需要。不可少也。且如般若之体。云何无法。诸法之元。以动为基。动必有声。诸声之源。以阿为始。此般若二字。谐音为阿。阿译无义。不立一法。故曰无法为体。体既无法。如何能会。必须以无住为宗。既抱无着住之宗趣。即会无法之体。故曰。无住为宗。然无住之功能。云何作到。又须对一切法。离一切相。故曰。离相为用。玄义者。了不可得之义。乃谓明明了了之心境。若内若外。若声若色。实不可得。故曰名。名不可得。曰体。体不可得。乃至曰教。教不可得。以此五法代表一切法。皆不可得。若行者仅会于此。名证偏真。唯了分段生死。只脱六道轮回。若断变易生死。尚在遥远。于百尺竿头。再进一步。于此般若妙理。庶可商量。所谓玄之又玄。方为众妙之门。故曰。依玄义入妙理故。</p><p style="line-height:1.5em">　　一释经名。以法喻为名。名有通别。金刚般若波罗密者。为别名。以不同其他诸经之名故。经者。为通名。以佛所说之言教。皆是经常之道。通名经故。金刚者。喻也。般若者。法也。以金刚之喻。喻般若之法。法喻之义。其各有三。以金刚之明。喻文字般若。金刚之利。喻观照般若。金刚之坚。喻实相般若。夫实相般若者。即不思议之心境也。以不思议心。观不思议境。即观照般若也。以所观六尘之境。若声若色等。莫不明显般若之全体大用。故名文字般若也。虽文字而离文字相。故以离相为用。观照离相。即不住相。故以无住为宗。无住亦离。离亦不住。故以无法为体。以如是了解观照之功能。则法法皆实体。即是实相般若也。波罗密者。华言到彼岸。对此苦海而言也。以娑婆世界。三苦充塞。八苦交煎。深阔无际。曰苦海。欲离此苦海。须到彼岸。欲到彼岸。须明般若。欲明般若。须从文字。由文会义。义在言外。方悟般若真空实相。立名曰般若波罗密经。经者。梵语曰修多罗。译华言曰。契经。谓契机契理故。略言曰经。略释经名竟。</p><p style="line-height:1.5em">　　二显经体。以无法为体。夫法者乃色心二法也。世间所有森罗万象。一切诸法。总不出心色二法。两大成分而有。溯心色之源。更不出互相依他而起。于是偏计心外有种种色。色外有种种心。心妄逐色。随色生灭。故成生死轮回之苦。此经之体。即是般若之体。以经名般若故。般若之体。具足无量法。而唯不依不计。不逐不随。不依。则无心色二法。不计。则无一切诸法。不逐。则无世间轮回。不随。则无生死忧悲苦恼等法。如是故名无法为体也。略显体竟。</p><p style="line-height:1.5em">　　三明经宗。以无住为宗。夫宗者。以能趣体故。若趣此无法之体。当如之何。则应不住一切法。所谓一切法者。总不出色声香味触法六尘也。故经云。菩萨于法应无所住。行于布施。所谓不住色布施。不住声香味触法布施。略明宗竟。</p><p style="line-height:1.5em">　　四辨经用。以离相为用。夫用者。乃宗趣之功能也。云何达到不住一切法。故必须离一切相。所谓相者。即偏计执也。偏计不起。法即不生。法既不生。当于何住。住即无住。法亦无法。凭此功能。而达般若之体。故起信论云。离名字相。离心缘相。离言说相。故以离相而无住。以无住而无法也。略辨用竟。</p><p style="line-height:1.5em">　　五判经教相。以熟酥味为教相。佛一代说法。分五时八教。此般若经。乃第四时渐教之后。带二权教。说一实教。细相详于教观。略判教竟。(释经题竟)</p><p style="line-height:1.5em">　　姚秦三藏法师鸠摩罗什译</p><p style="line-height:1.5em">　　姚秦。纪译经时也。姚是国主之姓。秦是国号。十六国时。姚苌取苻氏之国仍名曰秦。故曰姚秦。以别于嬴秦苻秦。经律论为三藏。经解定学。律说戒学。论诠慧学。通此三藏。自利利他。称曰三藏法师。梵语鸠摩罗。此翻童寿。译主名也。师为七佛译经师。所译经。深得佛旨。寂后舌根不烂。事迹见高僧神僧传。什者善识此方文字之称。译者易也。翻印度语成华言。故曰译。此经师于姚秦弘始四年。居草堂寺时所译。(释译人竟)</p><p style="line-height:1.5em">　　按是经有六译。一什师(是今名)。二菩提留支。三真谛(咸与什同名)。四岌多。名金刚能断般若。五玄奘。名能断金刚般若。六义净(名亦同什师)。</p><p style="line-height:1.5em">　　古时译经无分科。随文译义而已。至晋道安法师。始分经为叙分。正分。流通分。首尾关照。古今传焉。所谓弥天高判是也。梁昭明太子。将此经分为三十二分。今仍其旧略为分判。</p><p style="line-height:1.5em">　　(一)序分。即第一分。是由如是我闻。至千二百五十人俱。为通序(亦名证信序)。同诸经故。自尔时世尊。至敷座而坐。为别序(亦名发起序)。异他经故。(二)正宗分。自第二分。至三十二分前半是。(三)流通分。第三十二分。后半是。</p><p style="line-height:1.5em">　　后释正文分三&nbsp;(甲)初序分&nbsp;二正宗分&nbsp;三流通分</p><p style="line-height:1.5em">　　序分又分二&nbsp;(乙)初通序&nbsp;二别序&nbsp;今初</p><p style="line-height:1.5em">　　如是我闻。一时。佛在舍卫国。祇树给孤独园。与大比丘众。千二百五十人俱。</p><p style="line-height:1.5em">　　此通序。含有四义。一遵佛嘱故。当佛临入涅槃(梵语涅槃。此翻圆寂。圆含万德。寂诸烦恼)。阿难悲不自胜。时阿律陀(此翻无贫)。尊者。勉以抑哀问后事。俾有遵循。阿难遵教。问佛四事。一、佛灭度后。依何而住。二、佛灭度后。依谁为师。三、佛灭度后。恶性比丘。如何调伏。四、一切经首。当安何语。佛答。一、依四念处住。一、身念处。观身不净。(观自身不净有九相。死。胀。青瘀。脓烂。坏。血涂。虫啖。骨锁。分散。等想。观他身不净有五。种子。住处。自相。自体。终竟不净。是也)。二、受念处。观受是苦(受以领纳为义。一有领纳。则烦扰身心)。三、心念处。观心无常。(心对境起。剎那变灭。故曰无常)。四、法念处。观法无我(阴入处界。不见有我。众生颠倒。妄执有我。起惑造业。受苦无量)。二、依波罗提木叉为师(戒为渡海之浮囊。持戒者保得解脱)。三、恶性比丘。默而嫔之(不与计较。彼自愧离)。四、一切经首。当安如是我闻。一时佛在某处。与弟子若干人俱(遵法息诤)。二、断众疑。阿难结集经藏。当升座时。感相好如佛。时众起三疑。一疑世尊重起说法。二、疑他方佛来。三疑阿难成佛。迨阿难宣如是我闻。三疑顿息。方知阿难乃承佛力加被而说也。三、息诤论。如是我闻。表从佛所闻之法。非出己意。故息争论。四、异外教。西域外道经首。咸置阿欧二字。阿言无。欧言有。彼谓万法不出有无。置经首。所以总纲也。今经不尔。故异外教。而含义无量也。</p><p style="line-height:1.5em">　　又云证信序者。因有六种成就。证是法可信故。如是。即信成就(如其所是。入佛法海)我闻。即闻成就(闻法宣法。流通无穷)。一时即时成就(彰理由时。师资道合)。佛。即说法主成就(佛智鉴机。究宣实相)。舍卫国。即处成就(不有胜处。难成法会)。与大比丘众。即众成就(当机影响。众皆得益)。是为六种成就也。</p><p style="line-height:1.5em">　　如是二字。乃指法之词。直指全经而言也。理(实相般若)智(观照般若)不二。体用一如。故名为如。是者无非之义。无非则得妙用。于文字不即不离。而显文字般若。是为是也。又如是二字。直须于未开口时荐取。无如不是。无是不如。法法皆如。法法皆是。于一切法。应如是知见信解。不生法相。则随地皆般若之妙用矣(法华经十如。诸法如是相、性、体、力、作、因、缘、果、报、本末究竟等之妙义。于此经已露端倪。而亦不外乎是理也)。</p><p style="line-height:1.5em">　　我闻。我者。阿难自谓也。非凡夫之偏计我外道之神我。乃二乘之假我也。阿难已达我空。随顺世谛而假立宾主也。耳根发识曰闻。阿难多闻第一。忆持如来一代时教。永不忘失。继祖传灯。后世赖之。</p><p style="line-height:1.5em">　　一时。乃说此经之时也。此经无时不说。无时而不放光动地。所以无年无月无日。而惟曰一时也(若准纪其时。乃四处。十六会。第二处。第三会之时也)。</p><p style="line-height:1.5em">　　佛。梵语佛陀。此译觉者。自觉(异凡夫不觉)。觉他(拣二乘独觉)。觉满(拣菩萨之未满)。二严克备。万德周圆。故曰佛。乃说法主释迦牟尼也。</p><p style="line-height:1.5em">　　在。在即住也。佛随机示现。住于佛住。众生有可度之机。佛即住世说法。无住而非自在也。舍卫国。梵语舍卫。此翻丰德。国满五欲。丰饶财宝。人具多闻。及与解脱。故曰丰德。娇萨罗国之都城名。在中印土波斯匿王所治处也。</p><p style="line-height:1.5em">　　祇树。波斯匿王太子。号祇陀。此译战胜。当其诞日。王与外邦战斗而胜。喜赐是名。树乃太子所植。须达多长者。布金买园。感太子亦舍树木供佛。故曰祇树。亦示推崇之意也。</p><p style="line-height:1.5em">　　给孤独园。波斯匿王大臣。须达多长者。乐善好施。常以财物周给老幼。故得美名。曰。给孤独。因欲请佛说法。诣王舍城。竹林精舍。竭诚礼佛。佛为说法。即证初果。乃请佛临舍卫受供。佛可之。惟须有容众之精舍。须达多乃以黄金布地。而买祇陀太子之园。供佛说法。太子舍树。故曰祇树给孤独园。</p><p style="line-height:1.5em">　　共垂美名。传诸千古。与大比丘众。与者共义。大比丘道高德重。拣非劣小。比丘名含三义。即五不翻中多合不翻。一、乞士。外乞食于檀越。以养色身。内乞法于如来。以资慧命。二、怖魔。登坛受具。地空夜叉。辗转赞善。波旬恐怖。灭魔眷故。三破恶。修三学(戒定慧)。破三毒(贪瞋痴)。究竟无生。弘范三界。此叹德也。</p><p style="line-height:1.5em">　　众。众者梵语僧伽耶。此云和合众。如法共住。如水乳合。而不猜忌也。有理和。事和。理则同证择灭无为。息心达本。事和有六。一、戒和同修。二、见和同解。三、身和同住。四、口和无诤。五、意和同悦。六、利和同均。如法无违。尽未来际。</p><p style="line-height:1.5em">　　千二百五十人俱。此标常随众之数也。佛成道后。初度憍陈如五比丘。次度优楼频罗迦叶师徒五百人。其弟伽耶迦叶。师徒各二百五十人。复度舍利弗。目犍连。师徒各一百人。并耶舍长者子。同学五十人。合计一千二百五十五人。今略零数。是诸众等感佛深恩。一一法会。常随不舍。故曰常随众也。初通序竟。</p><p style="line-height:1.5em">　　(乙二)别序</p><p style="line-height:1.5em">　　尔时。世尊食时。着衣持钵。入舍卫大城乞食。于其城中。次第乞已。还至本处。饭食讫。收衣钵洗足已。敷座而坐。</p><p style="line-height:1.5em">　　此别序也。为正宗之前导。发起全经。正是着眼之处。着衣持钵。洗足敷座。于日用中。活泼泼地。无一毫造作。降心住心。默示已竟。能者得之。便可与如来把臂共行。无劳世尊多费唇舌矣。</p><p style="line-height:1.5em">　　尔时。即六种成就。机感相应之时。得时则驾。正当机启请之时也。</p><p style="line-height:1.5em">　　世尊者。惟佛十号俱足。堪当此称。过未现三世。情与无情。所共尊崇。故曰世尊。</p><p style="line-height:1.5em">　　食时。佛制过午不食。今食者。即日初分。不早不迟。如法可乞食之时也。此时与上之尔时。法食二轮。如时常转。时之为义大矣哉。佛有三衣。一安陀会。名作务衣。二郁多罗僧。名入众衣。三僧伽黎。名福田衣。乞食应着大衣(即僧迦黎)。柔和忍辱。入聚能寂。所以能为众生作福田也。钵。具足应云钵多罗。此云应量器。乃四天王所献者。体色量三。咸皆应法。既能应己之食量。复能应众生所施之量。满钵不多。空钵不少也。佛出行化。须着衣持钵者。为离苦乐二边。处中而行故。言苦乐者。在家衣华服。持宝器(着乐)。出家外道。裸形而手捧食(着苦)是也。</p><p style="line-height:1.5em">　　入舍卫大城。园(住处)。国(化处)。出祇园。而入舍卫也。处广人多。故曰大城。乞食者。佛制比丘。循方乞食。离四邪命。拆伏贪慢故。世尊尚自乞食。足使后人惭悚。而不敢懈怠也。又佛自乞食。准璎珞经说。有十意。词繁不录。须者往检。</p><p style="line-height:1.5em">　　于其城中。次第乞已。于者。在也。其指舍卫城中。次第乞者。均平行乞。不分贫富。贵贱。净秽。之家。息凡夫之憎爱。破二乘之分别(迦叶舍富从贫乞)。已者。乞七家。或乞足则已也。世尊内证平等。悲智双运。无我无人。是真自在。</p><p style="line-height:1.5em">　　还至本处。饭食讫。还者自城还园。本处者。本所住处。食所乞饭讫。收钵洗足。敷展座位。宴然而坐。</p><p style="line-height:1.5em">　　佛非真食。示现而食。佛身无垢。洗足者。为顺俗。兼显行人应洗去烦恼垢染之意也。敷座者。表敬般若。(般若佛母。出生诸佛)。并儆后世之高自位置者耳。此世尊于日用中。处处默示般若之全体大用。其奈众人终日昏昏。着衣只知是衣。吃饭只知是饭。曾不知于中讨个真消息。而究此能着能吃者为谁而劳碌毕生。良堪哀愍。当时须菩提慧眼中。觑出一段真实风光。了知万法无碍。实相般若。本自日日现前。并知我佛念念以度生为怀。故于着衣吃饭中。无时不护念于向大之众生。亦无时不付嘱于向大之众生。恨不众生一时成佛之意。故下文极力赞叹如来之善护念诸菩萨。善付嘱诸菩萨。发起请问。由此得名为发起序。初序分竟。</p><p style="line-height:1.5em">　　甲二。正宗分分二。(乙)初。示降住其心。历彰般若妙用。二。明菩提无法。正示般若本体。初中二。(丙)初。空生启请。二。如来许示。令初。</p><p style="line-height:1.5em">　　时长老须菩提。在大众中。即从座起。偏袒右肩。右膝着地。合掌恭敬。而白佛言。希有世尊。如来善护念诸菩萨。善付嘱诸菩萨。</p><p style="line-height:1.5em">　　此下为正宗分。正宗分者。正是一经宗要之理。直显人人自心所具实相般若本体。以及观照妙用。依如如智。会如如理。理智不二。体用一如。如来早已密示委曲。谁能直下承当。</p><p style="line-height:1.5em">　　时者。即如来密示降心住心。以无言言之时也。须菩提。德腊俱高。故称长老。梵语须菩提。此翻空生。又名善吉。舍卫国鸠留长者子。初生时。其家宝藏皆空。故名空生。七日后。家珍复现。故又名善现。佛弟子中。解空第一。在般若会为发起众。本是过去青龙陀佛。辅化权示者也。</p><p style="line-height:1.5em">　　在大众中。即从座起。请问必具常仪。故从座起而致敬。兼表舍二乘之非实。趣一乘之究竟也。即之一字。即表理彻心开。毫无疑滞之况。此即字。乃究竟之即。究竟能证如实空不空故。西域仪制。偏袒为敬。右膝着地。合掌。身业。恭敬。意业。而白佛言。口业。三业虔诚。一心恳切。愿同大众共餐法味也。无着论云。有六因缘故。须菩提问。今略取之。一断疑。二起信。三为入甚深义故。四为不退转故。五为生喜故。六为正法久住故。</p><p style="line-height:1.5em">　　希有世尊。此句虽是赞佛之词。亦足表空生牙缝关不住。跃然而出。极现心悦之意也。且道世尊尚未开口。为何尊者便赞希有。若赞佛成等正觉。说法度众生。护财念子。替付相承为希有。则弟予眼见已熟。何足为希有。所谓希有者。惟此有为世尊所独有。所以为希。独有者何。即善护念善付嘱诸菩萨之心耳。是心也。世尊于日常着衣吃饭出入坐卧之时。无时而不护付。虽起护付之心。而不为此一片婆心所系缚。如如不动。空生豁开顶门正眼。以心印心。故极力赞扬耳(梅花数点。天下皆春)。如来者。世尊十号之一。谓乘如实道。来度众生。如其所如而来。如其所如而去。来去如如。而无来去。故曰如来。善护念诸菩萨。约未能发菩提心者说。菩提心不住有边无边。声闻根性虽离有边复遍无边。故不能发菩提心。行菩提道担荷大法。如来心心爱念俯就以成其佛子。不起一念舍弃之心。密密将护。于火宅之中。务令出离。再等与大车。于乞食去来中。密示菩提心要。是真善于护念者矣。</p><p style="line-height:1.5em">　　善付嘱诸菩萨。约能发菩提心者说。以其回小向大。从空出假。方便随缘度化众生。故善为丁宁付嘱转教菩萨也。如来时时默付菩提心法。于出入往还食讫宴坐。皆示回光返照。一段真实消息。端在当人体会。是之谓善中之善者矣。上来虽已略释善护念善付嘱。而菩萨二字未释。今简言之曰。菩萨声闻。在发心之大小耳。令既护念付嘱发菩提心。舍小归大。是为新发意之菩萨。何可以声闻目之哉。</p><p style="line-height:1.5em">　　世尊。善男子。善女人。发阿耨多罗三藐三菩提心。云何应住。云何降伏其心。</p><p style="line-height:1.5em">　　此是正请。前则赞叹如来能就日用中。默示诸法实相般若本体。甚为希有。然惟上根能体会得到。当证三不退矣。而中下之根。莫沾法益。纵能发心亦难常住。当有退习之虞。故复启请如来。更以方便接物。而曲垂开导也。男子以刚健为德。女子以柔顺成美。此虽称善。犹通外教。此谓邬波索迦等也。若不受别解脱戒。不名为善。善男子。善女人下。即请问之词。</p><p style="line-height:1.5em">　　发阿耨三藐三菩提心。发者许发。谓许心于佛趣向于般若。而期证无上果也。阿耨多罗三藐三菩提。是梵语。此翻无上正等正觉。五不翻中。顺古不翻。简凡夫不觉。外道邪觉。二乘偏觉。菩萨分证觉。即发求成佛道之心也。心字是因。以上九字是果。因该果彻。毕竟圆满。云何应住。据(苏东坡书本)为应云何住。似校云何应住为顺理。因能与下文应如是住相应也。亦不与十七分相重。应云何住。云何降伏其心。良以胜心初发。似雏鸟之试飞。不能随缘而住。故问应云何住。谓以何法能常住其菩提心。而永行菩萨道也。且因力未充故。退心数起。如水之时起波澜。不能同佛之究竟常住。设若退习。云何降伏其退心耶。二问实互相资耳。此经前半卷答不降而降。无住而住。后半卷答无法发心。初空生启请竟。</p><p style="line-height:1.5em">　　丙二如来许示分二(丁)初印赞许说(一)正为开示</p><p style="line-height:1.5em">　　佛言。善哉善哉。须菩提。如汝所说。如来善护念诸菩萨。善付嘱诸菩萨。汝今谛听。当为汝说。</p><p style="line-height:1.5em">　　当机善赞善问。故佛重言善哉。以赞美之。佛为大事因缘。出现于世。所谓大事者。令众生开示悟入佛之知见而已。然佛之知见难入。必须先发菩提心。佛既指示如何降退习心。而住菩提心。但一向冷落。莫领玄旨。今被空生触着心思。更而问所欲言。故极口赞善。并呼其名而告之曰。如来对于未发心已发心诸菩萨。从来本善护念而付嘱之。如今应谛实而听。吾之为汝说者。一心入于语义之中。自能从闻思修而得证也。</p><p style="line-height:1.5em">　　善男子。善女人。发阿耨多罗三藐三菩提心。应如是住。如是降伏其心。唯然世尊。愿乐欲闻。</p><p style="line-height:1.5em">　　前数句牒空生请词。以伸下文答复。应住平声。当也。既是应当。无论如何难行难忍。咸是分所应为。又是唤醒昏迷之意。此应字有承前约后二解。承前者。既发菩提之心。则应当如我寻常日用动作施为。一段本地风光。如其所是。则是了。以此无住之住。何菩提心之不得安住。以此不降之降。何退心之不得降伏。约后者。即指后文降心应离相。住心应无住。故曰。应如是住。如是降伏其心。唯然世尊愿乐欲闻。唯者谛信无疑应诺之词也。空生已了如是降住之义。故曰唯然。有一拨便转势。再曰转乐欲闻者。是更请如来以言而言无言之道。方便开示。令众生得饮甘露。而普沾法益也。言愿乐欲闻者。知不惟闻之已也。将必至得意忘义。而契合实相耳。</p><p style="line-height:1.5em">　　丁正为开示分二(戊)一明降住其心&nbsp;二彰般若妙用&nbsp;初中四(已)一略示降心离相&nbsp;二略示住心无住&nbsp;三广详降心离相&nbsp;四广详住心无住今初</p><p style="line-height:1.5em">　　佛告须菩提。诸菩萨摩诃萨。应如是降伏其心。</p><p style="line-height:1.5em">　　此经正在付财转教之时。难免位退行退之菩萨。故以降退心为急务。而先答离相。心不降而自降矣。故佛须单答降心。而住心自在其中。诸者其意有二。机有男女之众多。位有权实之不定。皆可云诸也。菩萨具足应云菩提萨埵。译曰觉有情。此方好略。但称菩萨。谓觉几分证。识情未尽故。摩诃言大。其义有七。一具大根。二有大智。三信大法。四解大理。五修大行。六经大时。七证大果。具斯七大。故名摩诃萨也。又权教菩萨。着相修行。不足称大。实教菩萨。所修离相。乃足称大也。应如是降伏其心。应字亦平声。乃指下文度生离相之事。此先标示。下则别详。</p><p style="line-height:1.5em">　　所有一切众生之类。若卵生。若胎生。若湿生。若化生。若有色。若无色。若有想。若无想。若非有想。非无想。我皆令入无余涅槃而灭度之。</p><p style="line-height:1.5em">　　众生类数不一。以一切二字包括无余。众生者。众法和合而生。身是地水火风之假合。心乃受想行识之迁流。内外八法。和合而生。故曰众生。三界之内。有十二类。除空散消沉之无色。及精神化为土木金石之无想。无有可度之机外。其余乃有十类。今约横竖而论。准楞严经。卵惟想生。略如鱼鸟龟蛇。胎因情有。略如人畜龙仙。湿因合感。略如蜎飞蠕动。化以离应。略如转蜕飞行。若有色者。休咎精明而有色可见也。若无色者。空散消沉而无色可见也。若有想者。在神鬼精灵者是。若无想者。精神化为木石者是。若非有想者。如蒲卢是。若此类者。皆以妄想建立。然此十种。不出色心二法。约色。即有色无色。心色都无。湛澄觉海。此则众生不尽而尽。更有何生之可度。退心不降而降。更有何心之不常住哉。次竖论三界。胎卵湿生。唯居欲界。化生三界通具。有色只欲界四禅。无色属空无边处。有想即识无边处。无想乃无所有处。若非有想非无想。乃非非想处是也。我者。佛代菩萨而称也。皆者。总前十类也。皆令入无余涅槃平等而普度之也。菩萨度生之广。为何如哉。</p><p style="line-height:1.5em">　　梵语涅槃。此翻圆寂。又言灭度。亦云无为。又云安隐。约圣与凡。而有四种。一、本来自性清净涅槃。自性本来清净。湛若虚空。唯依圣者自内所证。故曰涅槃。二、有余依涅槃。断烦恼所显之真如。尚余最后身智。为分段生死苦之所依。故曰有余依涅槃。三、无余依涅槃。生死苦果。都已断尽。众苦永寂无余。故曰无余依涅槃。四、无住处涅槃。乃断所知障所显之真如。于生死涅槃。离厌欣之情。二俱不住。虽常起利乐之用。而亦常寂。故曰无住处涅槃。今说无余。正指无余依涅槃也。义谓不但度十类众生之众多。而且引入无余涅槃之深远也。非菩萨之大悲大愿。而谁能之。</p><p style="line-height:1.5em">　　如是灭度无量无数无边众生。实无众生得灭度者。何以故。须菩提。若菩萨有我相。人相。众生相。寿者相。即非菩萨。</p><p style="line-height:1.5em">　　如是指上无余言。无量无边指上十种言。菩萨虽度如是之众。而不着度生之相。故实无度者。实无二字大须着眼。菩萨了知无心外众生。亦无生死实法。般若实相之体。本来平等。既知平等。则空四相。而无一法当情。自证平等法界。非道观双流功深。曷克臻此。且众生自性涅槃。度而无度。故曰实无。了知如实之无。是以既不着有。又不落空。本自如如。何等清净。</p><p style="line-height:1.5em">　　何以故。是征起解释之词。若菩萨度生。执着有能度所度。即是四相未空。完全与般若之理性相背。我相未离。菩提心焉能不退。自尚未度。焉能度人哉。故曰。即非菩萨。所以深明其非也。略示降心离相竟。</p><p style="line-height:1.5em">　　已二略示住心无住。</p><p style="line-height:1.5em">　　复次须菩提。菩萨于法。应无所住。行于布施。</p><p style="line-height:1.5em">　　上章已示降心之法。其要在于离相。空生已有悟入处。此章乃示住心之法。正为开导。要与般若相应而已。发菩提心。行菩萨道。应以六度四摄。而利乐有情。六度四摄。咸以布施为首。布施以不住相为究竟。复者重复。次即次第。重呼空生而告之也。前示离相。但于理谛上离相。此下修行六度。乃教以事实上无住。理事相融。福慧双圆。则彼岸不期到而自到矣。于法法字。当作两解。一法指众生心。菩萨行施。于心应无所住。如有所住。则觉心便晦。是有所为而为也。乌乎可。应者当也。诫勉之词。勉其不可有所住也。二法者。即指六尘诸法。菩萨行施。于六尘诸法。应无所住着。故下文云。不住色布施。不住声香味触法布施。是也。施有三种。义该六度。一资生施。二无畏施。三法施。资生有二种。谓内财外财施。无畏谓离苦得乐。不令怖畏故。法施。谓如理如事。随机应病为说法故。于中资生摄一。谓檀度。无畏摄二。谓戒忍。法施摄三。谓进定慧也。此三种施中。一一皆摄于六。由是义故。唯举檀施。即已含摄其余矣。所谓不住六尘者。不希求诸境而行布施也。一、谓爱着自身(恐损自故)。而不行施。二、谓报他过去之恩而行施。三、谓希求未来福报而行施也。此令一切皆遣。起心动念。即乖法体。直须三轮体空(内无所能施。外无所施。中无施物)。方成一法无住也。上科是度生离相。破我执。此科是布施无住。破法执。破二执。乃能断二死(分段变易生死)。而证菩提果也。</p><p style="line-height:1.5em">　　所谓不住色布施。不住声香味触法布施。须菩提。菩萨应如是布施。不住于相。</p><p style="line-height:1.5em">　　所谓二字。指释之词。承上菩萨于法(六尘诸法)。行施。一一不住法相也。不住相云者。非独不住有相。并不住无相。有无双遣。一道清净。是则方与般若相应也。又不住相布施。乃不住于六度万行之相也。故不住相即是常住。布施清净即是菩提心。空生启请降住之法。已明明指示矣。</p><p style="line-height:1.5em">　　何以故。若菩萨不住相布施。其福德不可思量。须菩提。于意云何。东方虚空。可思量不。不也。世尊。须菩提。南西北方。四维上下虚空。可思量不。不也。世尊。须菩提菩萨无住相布施。福德亦复如是。不可思量。须菩提。菩萨但应如所教住。</p><p style="line-height:1.5em">　　何以故征起之词。恐或有难云。既于施等无住。如何获福。为答此故。说生福甚多。云何(何以故)甚多。以不住相施。契合实相。故借十方虚空为喻。虚空广阔无边。高大殊胜。究竟不穷。菩萨修因清净。无相可得。其福之多。亦犹虚空之高广难思也。不字上声。即否字。当机因言领旨。弦外知音。直答之曰。不也。即不可思量。佛乃以法合喻云。无住相布施。福德之广。亦不可思量。无限无尽。末结云。菩萨当如我所教。以无所住而住。乃为常住菩提心也。正不立玄。偏不附物。二边不立。中道不安。是乃般若真血脉路耳。二略示住心无住竟。</p><p style="line-height:1.5em">　　已三广释降心离相分二(庚)一约佛法广释&nbsp;二约圣果广释&nbsp;初中三(辛)一佛身离相&nbsp;二果法离相&nbsp;三引事况胜&nbsp;初又三(壬)一正明离相&nbsp;二问答除疑&nbsp;三结成离相</p><p style="line-height:1.5em">　　须菩提。于意云何。可以身相见如来不。不也。世尊。不可以身相得见如来。何以故。如来所说身相。即非身相。</p><p style="line-height:1.5em">　　众生恒执如来之相为有。恒住于有以为修因。二乘执如来之相为无。恒住于无。以为修因。菩萨已知报化非有。离凡夫见。已知法身非无。离二乘见。但趣向佛乘。犹存法爱。皆所谓以身相而见如来也。此盖未达相即非相之旨耳。盖法身之相。非即非离。不即不离。三谛圆融。因果一契。方为清净法身耳。佛因未审当机对于离相之旨。曾否彻悟。故用语探验。空生之见解为若何。因恐当机说时似悟。对境还迷耳。于者在也。佛问空生。在汝意中。作何见解。还可以丈六之身。三十二相。见如来乎。空生已有悟入。捺着便转。一无所疑。直答之曰。不也。世尊。此正领前开示离相之旨。故曰不可以身相得见如来。谓不可见应化等相。而以为如来法身。盖法身清净。犹若虚空。非前际生。非后际灭。无有变迁。不可破灭。讵可以身相相见耶。</p><p style="line-height:1.5em">　　何以故下。自行征释。谓如来所现之身相。乃随机应现。有为生灭。非无为不生灭者。所以言不可以身相见。此当机妙悟之处。不枉世尊以无言言之苦心矣。</p><p style="line-height:1.5em">　　佛告须菩提。凡所有相。皆是虚妄。若见诸相非相。即见如来。</p><p style="line-height:1.5em">　　此佛见当机见解不谬。即就其意而广之也。须菩提虽已知法身无相。犹未明法身不离乎相也。盖一切有为之相。皆从妄念而生。妄念无有自性。念性尚无。况所现相而实有耶。不止是也。举凡世出世间。一切圣凡等相。皆非实也。相既非实。非相即实。又恐空生堕于断见。舍一执一。别求无相之佛。故又遮之曰。若见诸相非相(真空真相)。即见如来(即能见如来之真实法身)。所谓法身无相。非离诸相外别有法身也。但亡分别。相自不生。相既不生。惟一真实。寓真于妄。即妄即真。当体即是如来之清净法身矣。又奚可离相而别觅法身哉。一正明离相竟。</p><p style="line-height:1.5em">　　壬二问答除疑分四(癸)一空生疑问&nbsp;二如来诫答&nbsp;三显示根深&nbsp;四释其所以</p><p style="line-height:1.5em">　　须菩提白佛言。世尊。颇有众生。得闻如是言说章句。生实信不。</p><p style="line-height:1.5em">　　上文无住行施。非相见佛。因果俱深。自非利根上智。安能于因取无漏。于果取无为。而生实信。须菩提虽已领悟。其奈末世众生。对此超情离见之理。安能深信无疑。故空生问可有众生闻即生信不。如不信受。将无空说耶。一空生疑问竟。</p><p style="line-height:1.5em">　　癸二如来诫答。</p><p style="line-height:1.5em">　　佛告须菩提。莫作是说。如来灭后。后五百岁。有持戒修福者。于此章句。能生信心。以此为实。</p><p style="line-height:1.5em">　　佛止空生勿起狐疑。故曰。莫作是说。此无住行施。非相见佛之旨。不但现在有深信无疑之人。即于如来灭渡之后。亦更不无其人。后五百岁者。*轮预记云。如来灭后。正法像法。住世各一千年。末法万年。初五百年。解脱坚固(修行多得解脱)。二五百岁。禅定坚固。三五百岁。多闻坚固。四五百岁。塔寺坚固。五五百岁。鬪诤坚固。今言后者。第五五百岁也。虽鬪诤之坚固。而能持净戒。则于此无住行施。非相见佛之章句。定能深信无疑。以为真实不虚之理。而汝何得独疑为无人信解哉。戒者止恶防非为义。内既止三毒之恶。外乃去七支之非。又戒有三。摄律仪戒。摄善法戒。饶益有情戒。是也。持戒属无畏施修福属财法二施。亦能摄三学。该六度也。有此发大心之众生。于此文字般若。固不难于契入而证实相也。二如来诫答竟。</p><p style="line-height:1.5em">　　癸三显示根深。</p><p style="line-height:1.5em">　　当知是人。不于一佛二佛三四五佛。而种善根。已于无量千万佛所。种诸善根。闻是章句。乃至一念生净信者。须菩提。如来悉知悉见。是诸众生。得如是无量福德。</p><p style="line-height:1.5em">　　是人即指能生信心之人。斯人也。善根深厚。此善根早已深种于无量千万佛所。事佛既多。植诸德本。智慧明彻。故得闻如是言说章句。善根二字。乃指发菩提心而言。以菩提心为众善之根也。乃至一念生净信者。乃至超略之词。言即极短至一念之间也。言净信者。一信永信。毫无疑惑。不着有为无为之谓。如是之人。则已为如来三达洞明。五眼圆见。此人所得福德之多。实如虚空之无量也。犹不止此也。其人之知见。固已同佛之知见矣。三显示根深竟。</p><p style="line-height:1.5em">　　癸四释其所以。</p><p style="line-height:1.5em">　　何以故。是诸众生无复我相。人相。众生相。寿者相。无法相。亦无非法相。</p><p style="line-height:1.5em">　　何以故是反问上文之义。云何能得无量之福也。是诸众生。指能生净信之人言。既生净信。实由已得三空。无四相。则已达我空。无我执也。无法相。则已达法空。无法执也。无非法相。则已达空空。并空之执。而亦无之矣。是知一念净信。三空俱足。此所以为道之源。功德之母也。有此不可思议之净信为因。岂不得无量福德之胜果哉。</p><p style="line-height:1.5em">　　何以故。是诸众生。若心取相。即为着我人众生寿者。若取法相。即着我人众生寿者。何以故。若取非法相。即着我人众生寿者。</p><p style="line-height:1.5em">　　此转释上文。何以知其无诸相也。是诸众生。若心有所取之相。则有一相。即有诸相。既有诸相。定障自心。即着于迷识四相。是则我执尚未空。安能空法执乎。若取法相者。取无我等四相也。无我之相。亦即是相。即着于迷智四相。是法执尚未空。安能并此空亦空之耶。何以故。空相亦空。方为究竟。因若取非法相。即坐在俱空境上。虽为得法。未算为真。百尺竿头。有汝转身在。故须空空方得无碍也。二问答除疑竟。</p><p style="line-height:1.5em">　　壬三结成离相</p><p style="line-height:1.5em">　　是故不应取法。不应取非法。以是义故。汝等比丘。知我说法。如筏喻者。法尚应舍。何况非法。</p><p style="line-height:1.5em">　　此结前证劝。是故二字是取法相非法相皆堕四相之故。取则成障。不能见如来。生净信。两不应皆结责勉诫之意。不应取法。是不应取言说章句为法也。不应取非法。是不应离言说章句为菩提之法也。不即不离。是为得之。盖佛之说法。非说而说。说即无说。自阿含方等。以至今日。焉有实法与人。不过为众生解粘去缚而已。未渡者定要取法。既济者。则应舍法。譬渡河者则须用筏。到岸则不须船也。以是义故者。以是执药成病之义故也。空本是药。病既已。则应舍药。是以若着于空。药亦成病。反成空病难医。是以细执不除。终为圣道之障。法尚应舍。况非法哉。丹霞颂曰。云自高飞水自流。海天空阔漾虚舟。夜深不向芦湾宿。迥出中间与两头。可谓括尽般若妙义。读经于此试离心意识一参之。一佛身离相竟。</p><p style="line-height:1.5em">　　辛二果法离相分三(壬)一如来双审&nbsp;二空生相答&nbsp;三承上双释</p><p style="line-height:1.5em">　　须菩提于意云何。如来得阿耨多罗三藐三菩提耶。如来有所说法耶。</p><p style="line-height:1.5em">　　前云一切不取。何以如来三祇修行。百劫修因。成佛度生耶。为断此疑。故以果法勘验。探问当机。于此甚深理路。作何见解。一如来双审竟。</p><p style="line-height:1.5em">　　壬二空生双答</p><p style="line-height:1.5em">　　须菩提言。如我解佛所说义。无有定法。名阿耨多罗三藐三菩提。亦无有定法。如来可说。</p><p style="line-height:1.5em">　　当机灵机超拔。已悟实相般若。不落从前偏执之见。一经如来双审。故直捷流利而答之曰。如我解佛所说筏喻之义。未渡须取。已渡则舍。以是而推论之。取舍固无一定。以是无有定法。名无上菩提。即如来亦无有一定之法可说。所言无定者。不定于取舍空有也。既无此情。则超情离见。方能直趣于甚深般若之本体耳。是以佛之说得果。犹空拳之诱子。佛之说法。似黄叶之止啼。实无一法与人。已示衣里明珠。本来无有得与不得。说与不说。一定之法也。二空生双答竟。</p><p style="line-height:1.5em">　　壬三承上双释</p><p style="line-height:1.5em">　　何以故。如来所说法。皆不可取。不可说。非法。非非法。所以者何。一切贤圣。皆以无为法。而有差别。</p><p style="line-height:1.5em">　　此空生承释。何以故无定之旨也。若定有菩提之法。定有法如来可说。则为取法。而落于有边。若谓无菩提之法可得。无法可说。则为取非法相。又堕于空边。既堕空有二边。则障一实之相。何能明空有不羁全归中道之妙旨哉。所以者何下。乃重复征释。俾深明无有定法之意耳。一切贤圣。即三乘贤圣。无为法即相宗六种无为中之真如无为。真如不妄。不动。无作无为。是以无有差别。然贤圣依真如而修而证。自有所得浅深之不同。故于无差别中。而现有差别耳。譬如三兽渡河。三鸟飞空。其涉与翔。各有浅深远近之不同。而河与虚空。原无浅深远近之可言也。二果法离相竟。</p><p style="line-height:1.5em">　　辛三引事况胜。</p><p style="line-height:1.5em">　　须菩提。于意云何。若人满三千大千世界七宝。以用布施。是人所得福德。宁为多不。须菩提言甚多。世尊。何以故。是福德。即非福德性。是故如来说福德多。</p><p style="line-height:1.5em">　　上来所述。无非发挥佛与众生平等共有法身空理。离相无为。说即无说。并非落空。恐众生扶东倒西。又着空见。故引大千宝施。较量功德也。三千大千世界一佛所化之土也。如一欲界。有一须弥山。山之四面。为四大部洲。山腰有日月围绕。有四天王天。山顶有忉利天。自顶而上。有夜摩天。兜率天。化乐天。他化天。是为欲界六天。为初禅天所统。积一千个初禅。为二禅天所统。名小千世界。又积一千二禅。为三禅天所统。名中千世界。又积一千三禅。为四禅天所统。名大千世界。凡万亿日月。万亿四天下。以三次言千。故云。三千大千世界。七宝者。金。银。琉璃。砗磲。玛瑙。赤珠。玻璃。是也。世所贵重。故名为宝。以如是满大千之宝。持用布施。得福自多。</p><p style="line-height:1.5em">　　何以故下乃空生征释福德甚多之故。言我所答者。乃就世间福德之相而论。故言甚多。若就性而言。何多少之有。故曰。即非福德性。意已含福德之相。不足以较佛所说法施。为出世间之净福也。</p><p style="line-height:1.5em">　　若复有人。于此经中。受持乃至四句偈等。为他人说。其福胜彼。何以故。须菩提。一切诸佛。及诸佛阿耨多罗三藐三菩提法。皆从此经出。须菩提。所谓佛法者。即非佛法。</p><p style="line-height:1.5em">　　上为引事。此乃况胜。举法施以较胜也。受持是自行。为他人说。是化他。能诠之文字。略至四句一偈。自能受持。又能化他。此心已与菩提道合。固已胜彼大千宝施之福多多矣。何以故。空生征释胜彼之故也。一切诸佛。该十方三世言。兼及诸佛所得无上菩提之法。皆从般若而生。此正胜于福施之所以然也。须菩提。所谓佛法者。谓世俗谛。有应化身佛。及菩提之法也。即非佛法者。谓胜义谛。佛与法咸遣。所谓金刚能断也。佛法即非佛法。正申明无作无为之法也。住而无住。无住而住。斯其为至妙者也。受持四句偈。诸家所说不定。其实亦原无所定。若有定论。是执一边矣。此经字字句句。皆般若全体妙用。不论前后中间。但能于一句中。明无得四相者。即得出生诸佛诸法。所谓析栴擅片片皆香也。诸家所取四句。今不多赘。金刚三昧经四句偈。一切佛法咸摄于中。偈曰。因缘所生义(有句)。是义灭非生(无句)。灭诸生灭义(亦有亦无)。是义生非灭(非有非无)。此为佛答舍利弗问。俾钝根众生受持。易入实谛者。尔时大众闻偈欢喜。皆得般若性空智海。(出南藏贤字函)。准此四句。何经不具。一约佛法。广释降心离相竟</p><p style="line-height:1.5em">　　已二约圣果广释住心无住四(庚)一历明无住&nbsp;二正明无住&nbsp;三喻明无住&nbsp;四较量显胜&nbsp;初中三(辛)&nbsp;一小乘圣果&nbsp;二佛所得法&nbsp;三菩萨庄严&nbsp;初又二(壬)一泛论&nbsp;二确证</p><p style="line-height:1.5em">　　须菩提。于意云何。须陀洹能作是念。我得须陀洹果不。须菩提言。不也世尊。何以故。须陀洹名为入流。而无所入。不入色声香味触法。是名须陀洹。</p><p style="line-height:1.5em">　　佛欲当机解悟如来所证菩提之法。元是无作无为。无得无说。恐当机未能深明斯义。故即以当机自所证之四果为问。俾知贤圣虽有差别之名。而阿耨实相。在佛果固不增。在四果亦不减。所谓平等空性也。作念即取着。不作念即无住。既一一不自作证。于是益明佛之说法。即非佛法。是真无住之妙法耳。何以故下。释明初果之义。入流者。逆凡夫流。入圣人流也。而无所入者。虽名入流。只是以十六心。断三界八十八使。见真谛理。六尘境空耳。非实有所入也。即此无所入。乃无住之住。名曰须陀洹。云何十六心。欲界四谛下。各一忍一智。成八心。合上二界为一四谛。亦各一忍一智。又成八心。共十六心也。忍即无闲道。正断惑时。智即解脱道。断了惑时。所谓苦法智。苦法忍。苦类智。苦类忍。乃至道法智忍。道类智忍。断至十五心。道法智忍。名须陀洹向。断至十六心。道类智忍。名须陀洹果。入于见道。分别粗疑。一时顿断。能逆生死欲流。不为六尘所染。乍见空理。名见道位。当机直答不作得须陀洹果之念。故曰不也。非深明不取无住之旨。安能了无疑滞。应声直答。</p><p style="line-height:1.5em">　　须菩提。于意云何。斯陀含能作是念。我得斯陀含果不。须菩提言。不也世尊。何以故。斯陀含名一往来。而实无往来。是名斯陀含。</p><p style="line-height:1.5em">　　此二果已断三果见惑。进断思惑。思惑约三界九地。每地九品(上上。上中。上下。中上。中中。中下。下上。下中。下下)。共八十一品。此位但断欲界前六品思惑。已损六生。犹残下三品。润欲界一生。是故一往天上。更要一来人间。受生断惑。故名一往来。而实无住来者。即不着往来之相也。</p><p style="line-height:1.5em">　　须菩提。于意云何。阿那含能作是念。我得阿那含果不。须菩提言。不也世尊。何以故。阿那含名为不来。而实无不来。是故名阿那含。</p><p style="line-height:1.5em">　　此三果。已断欲界六品思惑。进断下三品残惑。至九品思惑断尽时。从此寄居四禅净居天中。不来欲界受生。故名不来。而实无不来者。心境俱寂。三界见尽。下地思空。幻化之相既灭。本有之境现前。是以不着于往来之相。此明三果亦无住也。</p><p style="line-height:1.5em">　　须菩提。于意云何。阿罗汉能作是念。我得阿罗汉道不。须菩提言。不也世尊。实无有法名阿罗汉。世尊。若阿罗汉作是念。我得阿罗汉道。即为着我人众生寿者。</p><p style="line-height:1.5em">　　梵语阿罗汉。此云应供。又云杀贼。及无生。小乘四果无学位也。此位断上二界七十二品思惑尽。七十二品者。上二界无瞋。惟有贪痴慢三。约八地分之。每地九品。成七十二品也。断至七十一品。名四果向。断尽名阿罗汉。见思之惑俱尽。所作皆办。不受后有。生死烦恼。根株永断。了无一法可得。故云实无有法。名阿罗汉。夫罗汉三界既出。物情自空。何由更有别念。设起得果之念。即为取着。心有所证。是尚未离情执。又堕迷智四相矣。以此证之。知必不作是念也。云道者。已证无学道故。一泛论竟。</p><p style="line-height:1.5em">　　壬二确证</p><p style="line-height:1.5em">　　世尊。佛说我得无诤三昧。人中最为第一。是第一离欲阿罗汉。世尊我不作是念。我是离欲阿罗汉。世尊我若作是念。我得阿罗汉道。世尊则不说。须菩提是乐阿兰那行者。以须菩提实无所行。而名须菩提。是乐阿兰那行。</p><p style="line-height:1.5em">　　此空生复述自行为证。以明四果之人。无得果之念也。无诤者。惟离欲乃能无诤。一切境空。是真寂静。华严经云。有诤说生死。无诤说涅槃。诤由我见而起。罗汉已能无我。故能无诤。而须菩提之无住三昧。如来奖许于人中最为第一。而空生实不萌此荣宠之念。谓我是离欲阿罗汉。若作是念。即是有着。世尊即不说我是阿兰那行。梵语阿兰那。此云寂静行。静不妄动。心不逐境是为故问。令当机触类旁通。而深明无住之旨也。一小乘圣果竟。</p><p style="line-height:1.5em">　　辛二佛所得法</p><p style="line-height:1.5em">　　佛告须菩提。于意云何。如来昔在然灯佛所。于法有所得不。不也世尊。如来在然灯佛所。于法实无所得。</p><p style="line-height:1.5em">　　上来既言小乘圣果不可得。恐疑如来受然灯记。岂非有所得耶。是以兴起此问。然灯佛乃释迦记莂之师。因缘具如瑞应经所纪。繁不具引。须菩提下。谓汝虽知证四果不作念我心无住汝岂知我为如来者。昔日在然灯佛所。于阿耨菩提之法。可有所得与不。不也世尊。当机深明佛在然灯佛所。悟无生忍故。得受记。虽得受记。岂反有法可得耶。故曰实无所得。乃至圆满菩提。亦复归无所得。二佛所得法竟。</p><p style="line-height:1.5em">　　辛三菩萨庄严。</p><p style="line-height:1.5em">　　须菩提。于意云何。菩萨庄严佛土不。不也世尊。何以故。庄严佛土者。即非庄严。是名庄严。</p><p style="line-height:1.5em">　　上来言四圣之果位。如来之因地。俱无所得。恐疑菩萨万行佛土。岂非有所得耶。是以举问验有疑与否。空生已知菩萨修行严土。实不住于相。故答不也。何以故下。征释其义。言庄严者。福慧二严也。言佛土者。心地也。非严而严。俗谛也。严而非严。真谛也。不舍一法。不受一尘。双融二谛。全归中道。故曰是名庄严。破空论云。土有四种。一常寂光。二实报土。三方便土。四同居土。而皆不离自心。净名经云。随其心净。则佛土净。离心曷有依报可庄严哉。是以净心即是净土。虽庄严而无相可得。即非庄严。是名庄严。如是是曰真实庄严。一历明无住竟。</p><p style="line-height:1.5em">　　庚二正明无住。</p><p style="line-height:1.5em">　　是故须菩提。诸菩萨摩诃萨。应如是生清净心。不应住色生心。不应住声香味触法生心。应无所住。而生其心。</p><p style="line-height:1.5em">　　是故二字。乃承上结归之词。从空生启请应云何住。直至菩萨严土。即非庄严。乃如来善导声闻回自向他。转教菩萨回事向理。所谓回自向他者。回自证果之无住心理。向他严土之菩萨事实无住。以理融事。转声闻果依菩提心。回事向理者。谓菩萨回严土之事实。向无住之心理。以事会理。成菩萨常住菩提心。正明无住之妙旨。</p><p style="line-height:1.5em">　　故结曰。菩萨摩诃萨。应如是生清净心。如是二字。即指上来广略所示无住诸法。清净者无取着也。既清净。又曰生心者。虽行万行。而实不染一尘也。不应住色生心二句。乃佛自释生清净心之文。生清净心者。生不住六尘心也。清者不浊。净者不染。不浊于杂念。不染于外境也。不应是诫绝之词。所诫者何。即不住色不住声等事也。初至四果。咸无所住。佛不住于得记。菩萨严土不住于庄严。是以菩萨行布施。自应诫住于六尘也。应无所住者。真空也。有无俱遣。人法皆空。而生其心之生字。非生灭之生。此心从本以来原无生灭去来。生实不生。此生乃不生之生也。无住不妨生心。生心依然无住。理事无碍。真俗圆融。是为中道第一义谛之行。众生。二乘。权教菩萨。所以不能直到彼岸者。其病全在一住字。众生住于六尘。二乘住于涅槃。权教菩萨虽行六度万行。而住着事相。是皆不明应无所住之旨也。当知应无所住二句。乃金刚全经之心印。学人受持是经。于此二句尤须时时体会。果能明此无住之旨。则观照既纯。自明实相。何处而非本地风光哉。曹溪之言下大悟。会归自性。亦不外会此无住妙旨而已。二正明无住竟。</p><p style="line-height:1.5em">　　庚三喻明无住</p><p style="line-height:1.5em">　　须菩提。譬如有人。身如须弥山王。于意云何。是身为大不。须菩提言。甚大世尊。何以故。佛说非身。是名大身。</p><p style="line-height:1.5em">　　上来已示圣人之法。无取无为。恐疑所得报身岂非有取耶。故以喻显法。而设此问。须弥山。梵语须弥卢。此云妙高山。四宝所成。独出群峰。出水入水。各八万四千由旬。统六万诸山。而为眷属。故称山王。譬如乃假设之语。如有其人。正报之身量同须弥之高大。是身为大不。尊者就事而答曰。甚大。然当机冥鉴佛心。自征释曰。此身虽大。以非绝待无为之身。但属对待有为之身。是名大身而已。而无为之身。则法身也。法身无所不在。岂可以形相论其大小哉。故菩萨当不住色身报恩果报行施。则当证于无相法身。证法身后。须弥山之身于法身又不啻一微尘矣。是知菩萨当如佛所教。以无住为住者也。世尊于显无住心后。更加此譬。直是顶门针砭。要人断绝命根。其重要处即在非身二字。能明非身之旨。始超名相语言之外。读经者其善思念之。又山王虽大。而不取我是山王。以无分别无住着故。佛身如之。亦不取我是法王。三喻明无住竟。</p><p style="line-height:1.5em">　　庚四较量显胜分二&nbsp;一较量&nbsp;二显胜</p><p style="line-height:1.5em">　　须菩提。如恒河中所有沙数。如是沙等恒河。于意云何。是诸恒河所有沙。宁为多不。须菩提言。甚多世尊。但诸恒河尚多无数。何况其沙。</p><p style="line-height:1.5em">　　此举喻较量以显持说之功也。上来迭彰无住之埋。恐有执理废修之弊。故亟救之。恒河亦云殑伽河。华言天堂来河。又云福河。传言众生入内。能生福也。从阿耨池(此云无热恼)。东面流出。周四十里。沙细如面。佛居近此。故论数量。每举为喻。以况其多。如一恒河沙数。已是无量之多。如是沙数之恒河沙。岂可计其数耶。空生是以答云。甚多。</p><p style="line-height:1.5em">　　须菩提。我今实言告汝。若有善男子善女人。以七宝满尔所恒河沙数。三千大千世界。以用布施。得福多不。须菩提言。甚多世尊。</p><p style="line-height:1.5em">　　大千宝施。其福甚多。空生就事直答曰。甚多。此先较量审定。下再显胜一较量竟。</p><p style="line-height:1.5em">　　辛二显胜分二(壬)一略持人处胜&nbsp;二广持人处胜&nbsp;今初</p><p style="line-height:1.5em">　　佛告须菩提。若有善男子善女人。于此经中。乃至受持四句偈等。为他人说。而此福德胜前福德。</p><p style="line-height:1.5em">　　前说宝施是有为。此说法施是无漏。受者明理。持者行持。佛言若但布施。而不持经者。不趣菩提。其福德未为胜也。若善男子。善女人。既自能受持此经。复能为他人说。是则既能自利。复能利他。定能进趣菩提。其福德岂大千宝施之可为喻哉。何以见有如是之优胜也。盖至理一言可以超凡入圣故。所谓摩尼一珠。胜于千般海宝也。故云而此福德。胜前福德。</p><p style="line-height:1.5em">　　复次须菩提。随说是经。乃至四句偈等。当知此处。一切世间天人阿修罗。皆应供养。如佛塔庙。</p><p style="line-height:1.5em">　　随说者不拣圣凡。但于此经中不定多寡之文。不论前后之义。随便说四句义也。当知此处者。不拣静闹。其处即是道场也。一切世间。该三界之地。天人修罗包六趣之人。以天人通三界。修罗杂四生。故谓三界四生之有情。于此说经之处。皆应供养。如敬佛塔佛庙无异。塔。具足应云塔婆。或名窣堵波。译为方坟。亦名圆冢。又名高显处。庙者貌也。供佛形貌之处。曰佛庙。塔有多种。曰生处塔。曰成道塔。曰转*轮塔。曰般涅槃塔。今说经之处。即无异于转*轮塔。故应尊重供养也。一略持人处胜竟。</p><p style="line-height:1.5em">　　壬二广持人处胜</p><p style="line-height:1.5em">　　何况有人。尽能受持读诵。须菩提。当知是人。成就最上第一之法。若是经典所在之处。即为有佛。若尊重弟子。</p><p style="line-height:1.5em">　　何况乃假前牒后之义。言持四句偈。尚当如佛塔庙尊重供养。何况有人。受持而读诵全文哉。此经为诸佛之母。能生诸佛。是持说之人必能三身(法报应)圆具。成第一法。既有如是之成就。大矣哉持经之功乎。观此而人胜可知。若是经典下。三宝全彰。经典法宝。有佛佛宝。弟子僧宝。一切世间尊重此经。皆当若弟子尊重于佛无二。观此处胜可知。至此上文明降住其心一大科已竟。</p><p style="line-height:1.5em">　　丁二彰般若妙用分二(戊)一请名教持&nbsp;二即是显用</p><p style="line-height:1.5em">　　尔时须菩提白佛言。世尊。当何名此经。我等云何奉持。</p><p style="line-height:1.5em">　　大道本来无名。无名难以体道。离一切相。即一切法。不可取不可说。无住而生心。吾不知名其所得之法。又不知当如何奉行持守。此当机之所以殷勤请问。冀佛垂示。利益今后也。</p><p style="line-height:1.5em">　　佛告须菩提。是经名为金刚般若波罗密。以是名字。汝当奉持。</p><p style="line-height:1.5em">　　空生问名。佛即答名。名有其义。义须合体。金刚具有坚利明三义。坚利则能破惑。降伏一切障。所谓我法二执全消。空空之空不立。离一切相也。以光明故能洞照一理。真空妙有。全归中道。所谓即一切法也。是以名曰金刚般若。</p><p style="line-height:1.5em">　　波罗密此云彼岸到。出烦恼之深渊。到于清凉之彼岸也。般若为波罗密之用。波罗密为般若之体。体用全彰。十虚含裹。且请当人好自荐取。即一切相是如是法。所谓奉持者。亦别无有法。但因名会义。了达吾人本有离相无住之金刚心而已。全身放下。大用现前。涅槃彼岸不期到而自到矣。故曰。以是名字。汝当奉持。</p><p style="line-height:1.5em">　　所以者何。须菩提。佛说般若波罗密。即非般若波罗密。是名般若波罗密。</p><p style="line-height:1.5em">　　此征释命名之所以也。经名为金刚般若者。何也。以此金刚般若之心。能融三观。断三惑。证三谛故。融三观等者。佛说般若波罗密假观也。俗谛也。文字般若言说章句也。能断世间凡外执我等四相之惑。即非般若波罗密空观也。真谛也。观照般若也。能断出世间声闻缘觉。执文字般若成法等四相者之惑。是名般若波罗密中观也。第一义谛也。实相般若也。能断出世间权位菩萨拨无文字般若。成非法等四相之惑也。此三句乃本经之纲领。而亦大藏之精要。凡研究佛学者尤须于次加之意焉。一请名教持竟。</p><p style="line-height:1.5em">　　戊二即是显利分二(已)一彰般若离相用&nbsp;二彰般若无住用&nbsp;初中五(庚)一说法离相&nbsp;二依正离相&nbsp;三显示经功&nbsp;四闻义述解&nbsp;五结成离相&nbsp;今初</p><p style="line-height:1.5em">　　须菩提。于意云何。如来有所说法不。须菩提白佛言。世尊。如来无所说。</p><p style="line-height:1.5em">　　此乃荡执情而显般若妙用也。佛说般若。本无所说。般若离文字相。今复立名教持。未免相违。故问空生如来有所说法不。空生已领玄旨。故直答曰。无所说。一说法离相竟。</p><p style="line-height:1.5em">　　庚二依正离相</p><p style="line-height:1.5em">　　须菩提。于意云何。三千大千世界。所有微尘。是为多不。须菩提言。甚多世尊。须菩提。诸微尘如来说非微尘。是名微尘。如来说世界非世界。是名世界。</p><p style="line-height:1.5em">　　此依报离相也。众生共业所感之果报土。曰依报。众生妄认世界为实有。不达尘性本空。一有执着。便生罣碍。受无量苦。其实微尘聚而成世界。世界散而为微尘。悉假因缘。因缘本空。假名而有。故空生于如来问微尘多不。即答为多。然是名微尘。是名世界而已。岂有实体可得哉。般若真空。非相外取空。故曰若人识心。地无寸土。离差别相即见实相矣。</p><p style="line-height:1.5em">　　须菩提。于意云何。可以三十二相见如来不。不也。世尊。不可以三十二相得见如来。何以故。如来说三十二相。即是非相。是名三十二相。</p><p style="line-height:1.5em">　　此正报离相也。各人别所感之果报身。曰正报。众生多执正报为实身。佛未审当机已否会得离相之用。故举己身为勘验。当机已领玄旨。故云不可以三十二相见如来。(文中二如来指法身如来。第三指本师释迦牟尼)。何以故下征释。三十二相非是法身无为之相。法身无为。不可以色而见。修行所有福业。能成佛之身相。然但是应身而已。是以三十二相。本是假名。然应身所依之体。本是法身实体。但能离相。则世间一切诸法。无非清净之法身矣。二依正离相竟。庚三显示经功。</p><p style="line-height:1.5em">　　须菩提。若有善男子善女人。以恒河沙等身命报施。若复有人。于此经中乃至受持四句偈等。为他人说。其福甚多。</p><p style="line-height:1.5em">　　此显示持经之功德离相也。前之宝施。属外财。此以身命施。为内财。舍身若恒河沙数。不为不多。悭贪之破。亦不为不尽。福报之获。比财施自当更胜。然不趣菩提。终为有漏之果。若人于此经中。乃至受持四句偈等。为他人说。是为法施。自利利他。能获胜果。故其福德。胜彼无量阿僧祇。是谓超内施福德也。三显示经功竟。</p><p style="line-height:1.5em">　　庚四闻义述解分二(辛)一当机伸解&nbsp;二世尊印述&nbsp;今初</p><p style="line-height:1.5em">　　尔时须菩提。闻说是经。深解义趣。涕泪悲泣。而白佛言。希有世尊。佛说如是甚深经典。我从昔来。所得慧眼。未曾得闻如是之经。</p><p style="line-height:1.5em">　　此解自闻希有也。般若妙法。难遭难遇。上来当机蒙佛种种开示。闻所未闻。譬如拨云见天。开窗见月。既欣且感。深生信解。因悟伤迷。故涕泪悲泣。深叹希有。赞佛能以本无言说之般若。令生观照。而深契于实相也。经典曰甚深者。我法双空。是深般若。并空亦空。是为甚深般若。昔日阿含会上。虽证我空。未达法空。何况空空之妙理哉。未曾得闻者。非不得闻也。是闻而弗解。又何异于不闻。今则方知般若真心。人人本具。一向竛竮。舍父逃走。枉受劳瘁。此际撇下草庵。直入长者堂舍。凡有血气孰不感激涕零。而图报佛恩哉。</p><p style="line-height:1.5em">　　世尊。若复有人。得闻是经。信心清净。即生实相。当知是人。成就第一希有功德。世尊。是实相者。即是非相。是故如来说名实相。</p><p style="line-height:1.5em">　　此叹他闻希有也。空生深解般若义趣。并领解末法之中。尚有生信之人之旨。是以曰。若复有人。得闻是经。信心清净。即能生实相也。闻经是文字般若。生净心。是观照般若。我法既空。并空亦空。当下即证实相般若矣。既生实相。则三身功德自此周备。所以云第一希有也。世尊下四句。解实相之义。实相者即是非相。非有。非无。非亦有亦无。非非有非无。离过绝非。所谓言语道断。心行处灭。是名实相也。且也非拨诸相而见实相。乃即诸法而见实相耳。</p><p style="line-height:1.5em">　　世尊。我今得闻如是经典。信解受持。不足为难。若当来世。后五百岁。其有众生。得闻是经。信解受持。是人即为第一希有。</p><p style="line-height:1.5em">　　此明后闻希有也。当机谓已既具慧眼。又亲炙佛之教诲。故信解受持。不足为难。若佛灭度后。后五百岁之人。于己则慧眼未必开明。于佛则既不值佛。焉得亲炙。但由文字而冀悟入。要其如我今日之信解受持。即生实相。是则功德逾我不啻天渊。且即为不断佛种。故曰是人即为第一希有也。</p><p style="line-height:1.5em">　　何以故。此人无我相。无人相。无众生相。无寿者相。所以者何。我相即是非相。人相。众生相。寿者相。即是非相。何以故。离一切诸相。即名诸佛。</p><p style="line-height:1.5em">　　何以故下征释。谓其人信解受持。何以故即为第一希有。以此人无我等四相。证入人空智故。不止此也。所以下又征释。谓此人不唯但解我空。又解我等四相即是非相。证人法空智故。故云。我相即是非相。何以故下再行征释。谓此人又不唯但解法空。离其法等四相也。又解得非我法之空亦空。离其一切俱空之非相。此则奚止菩萨所证地位。直与三世诸佛之同证法身无二无别矣。是以云即名诸佛也。一当机伸解竟。</p><p style="line-height:1.5em">　　辛二世尊印述分二(壬)一印证&nbsp;二述成&nbsp;今初</p><p style="line-height:1.5em">　　佛告须菩提。如是如是。若复有人。得闻是经。不惊不怖不畏。当知是人甚为希有。</p><p style="line-height:1.5em">　　如是如是者。心心相印之意也。佛之所印者何。以当机深解真如实相。善体佛心。故曰如是。此为印证如云也。又佛示若见诸相非相。即见如来。当机一呼即应。呈解曰。离一切诸相。即见诸佛。二即字。有相映之妙。正是续佛慧命之根机。故云如是。此为相契而云也。闻经不惊不怖不畏。是则善根纯熟。理路通明。所以为希有。问。是经何理可惊疑怖畏。答。即所说三空之理。初无我等四相。人天闻之。甚可惊怖。以其执我不能证我空故。二非无我等四相。声闻。辟支佛。闻之。甚可惊怖。以二乘人。虽无我。已证我空。然不能即无我等四相为非相而证法空故。三以离一切诸相即名诸佛。我法俱空亦空。菩萨闻之。甚可惊怖。以新发意菩萨。皆修于法空。不得空法之空亦空故。以有如是义故。乃有惊疑怖畏也。若有人能安住不动。岂非希有。一印证竟。</p><p style="line-height:1.5em">　　壬二述成分二(癸)一约法述成&nbsp;二约人述成&nbsp;今初</p><p style="line-height:1.5em">　　何以故。须菩提。如来说第一波罗密。即非第一波罗密。是名第一波罗密。</p><p style="line-height:1.5em">　　此征释上文闻经不生惊疑怖畏。即为第一希有之所以然。而解释如来说此离相第一般若波罗密故。经中一往但明般若能断。喻金刚之铦利。未明波罗密所证。亦喻金刚之坚固。般若既有空假中之三观。波罗密亦具真俗中之三谛。宗泐法师曰。法本无说。虑其于法取着。故曰即非第一波罗密。有因缘故。亦可得说。故曰是名第一波罗密。一约法述成竟。</p><p style="line-height:1.5em">　　癸二约人述成。</p><p style="line-height:1.5em">　　须菩提。忍辱波罗密。如来说非忍辱波罗密。是名忍辱波罗密。</p><p style="line-height:1.5em">　　上云。舍身布施。犹是有漏苦因。不及持是经之福。此之行忍舍身。云何不成苦因耶。佛为断此疑。告以行忍须离相。方能到彼岸。而证菩提也。是以忍辱之法。须观我空。我相既空。人相斯泯。乃能不见有受辱之境。胥能免惑业苦报耳。此仍非究竟离相也。必须将忍辱之法亦忘。方为不着于法执也。与未离四相而舍身布施者。孰为究竟哉。是以如来说非忍辱波罗密。然虽不着相。而亦不坏于相。须知即忍辱非忍辱。远离分别念。方与般若相应。是以般若波罗密。能摄余波罗密也。</p><p style="line-height:1.5em">　　何以故。须菩提。如我昔为歌利王。割截身体。我于尔时。无我相。无人相。无众生相。无寿者相。</p><p style="line-height:1.5em">　　此如来引己身忍辱因缘。证明离相之行。使当机解悟究竟离相之旨也。何以故。即征释上文忍辱非忍辱之义。须菩提下。即引已为证。篡要云。歌利此云极恶。陈朝真谛译本。作迦陵伽王。唐朝玄奘译本。作羯利王。割截下。正见极恶。以证忍辱为难。准涅槃经云。我念往昔。生南天竺国。富单那城。婆罗门家。是时有王名迦罗富。其性暴恶。憍慢自在。我于尔时。为众生故。在彼城外。寂然禅思。尔时彼王。春木花敷。与其宫人彩女。出城游观。在林树下。五欲自娱。其诸彩女。舍王游戏。遂至我所。我时为欲断彼贪欲。而为说法。时王见我。便生恶心。问言。汝得阿罗汉果耶。我言。未得。复言。汝得不还果耶。我言。未得。王言。汝既年少。未得圣果。则为具有贪欲烦恼。云何恣情观我女人。我言。大王当知。我虽未断贪欲。然其内心。实无贪着。王言。痴人。世有仙人。服气食果。见色尚贪。品汝盛年。未断贪欲。云何见色不贪。我言。见色不贪。实不由于服气食果。当由系念无常不净。王言。若有轻他而生诽谤。云何得名修持净戒。我言。我无瞋妒。云何云谤。王言。云何名戒。答言。忍名为戒。王言。若忍为戒。当截汝耳。若能忍者。知汝持戒。我时被截。容颜不变。王臣见耳。谏言。如是大士。不应加害。王言。汝等云何知是大士。诸臣答言。见受苦时。容颜不变。王言。我当更试。即劓其鼻。刖其手足。尔时我于无量无边世中。修习慈忍。悯苦众生。心无瞋恨。时四天王心怀瞋忿。雨沙砾石。王见大怖。复至我所。长跪白言。惟愿哀悯。听我忏悔。我言。大王。我心无瞋。亦如无贪。王言。大德云何得知。我即立誓。我若真实无瞋恨者。令我此身。平复如故。发是愿已。身即平复。更愿我成道后。先度大王。是以佛先度憍陈如。满昔愿也。此非深达般若无我等四相。焉能成就真实忍辱波罗密哉。</p><p style="line-height:1.5em">　　何以故。我于往昔节节支解时。若有我相。人相。众生相。寿者相。应生瞋眼。</p><p style="line-height:1.5em">　　何以故下。乃乘上征释。惟能空四相。方克于节节支解时。不生瞋恨。若瞋。则不唯身不平复如故。而歌利王。亦不能回心向化矣。</p><p style="line-height:1.5em">　　须菩提。又念过去于五百世。作忍辱仙人。于尔所世。无我相。无人相。无众生相。无寿者相。</p><p style="line-height:1.5em">　　此明修忍辱行。非止一世。又非可勉强而行。必须有真实之工夫。方能行所无事。无辱可忍。是皆离相行忍之效耳。于尔所世。即指在五百世。时间如是之长远。非离相行忍。安能自在无碍哉。如是之忍。乃成第一波罗密。四闻义述解竟。</p><p style="line-height:1.5em">　　庚五结成离相</p><p style="line-height:1.5em">　　是故须菩提。菩萨应离一切相。发阿耨多罗三藐三菩提心。</p><p style="line-height:1.5em">　　是故二字。承上起下之词。夫离相行忍之故。乃能成就菩提。是以为菩萨者。既名佛子。则学佛之行。离一切相。而发阿耨菩提之心。则因地既真。果必坚实。庶不负如来如是敦促劝嘱之本旨也。一彰般若离相用竟。</p><p style="line-height:1.5em">　　已三彰般若无住用分二(庚)一正明无住&nbsp;二举喻显用&nbsp;初中三(辛)一不住六尘&nbsp;二不住人法&nbsp;三结显真实&nbsp;今初</p><p style="line-height:1.5em">　　不应住色生心。不应住声香味触法生心。应生无所住心。若心有住。即为非住。是故佛说菩萨心。不应住色布施。须菩提。菩萨为利益众生故。应如是布施。</p><p style="line-height:1.5em">　　此彰般若无住之用也。经初当机请问应云何住时。佛说无住为住。历明正明。使无住之旨。了无疑滞。当机至此可谓饱饫玄音矣。到此要结成无住之本旨。应字平声。寓有诫劝之意。不应住。是诫其不应住于六尘而生心也。应生无所住心。是劝其当生清净心也。心住六尘。便为污染。安能清净。般若无住为住。乃为真住。是故佛说菩萨心下。乃明学般若者。要发广大之菩提心。方能与般若相应。以此心而修行布施(举一布施摄其余五)。则能三轮体空(施者受者。并所施之物。三咸不住)。是则名无住相之施也。末三句。反复丁宁。如是无住。方合行菩萨道之菩萨。而证于无漏也。一不住六尘竟。</p><p style="line-height:1.5em">　　辛二不住人法</p><p style="line-height:1.5em">　　如来说一切诸相。即是非相。又说一切众生。即非众生。</p><p style="line-height:1.5em">　　诸法之相。性自空寂。故曰即是非相。此非字不可作无字会。乃是实字之意。又即是二字。乃不可思议境界。勿草草放过。言诸相即是实相也。众生乃五蕴聚集。所谓缘生无性也。故曰即非众生。此即释前不住相布施之义。所谓不住相者。不住有空人法诸相也。相即无相。不必拨相而求无住。且也众生自性涅槃。故曰终日度生。无生可度也。二不住人法竟。</p><p style="line-height:1.5em">　　辛三结显真实</p><p style="line-height:1.5em">　　须菩提。如来是真语者。实语者。如语者。不诳语者。不异语者。</p><p style="line-height:1.5em">　　上言菩萨当无住行施。诸相非相。众生即非众生。此理幽玄。甚难深信。恐后人有疑佛语为虚妄者。故举五语以明不虚。此中真语则依真谛空理而说。实语则依中谛实相而说。如语则如俗谛之理而说不诳则无欺诈。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 