<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,太虚大师：金刚般若波罗蜜经义脉' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>太虚大师：金刚般若波罗蜜经义脉</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　金刚般若波罗蜜经义脉</p><p style="line-height:1.5em">　　──十年十月在北京夏宅讲──</p><p style="line-height:1.5em">　　一　释经题目</p><p style="line-height:1.5em">　　二　解经义脉</p><p style="line-height:1.5em">　　甲　序分</p><p style="line-height:1.5em">　　乙　正宗分</p><p style="line-height:1.5em">　　1　赞请印允</p><p style="line-height:1.5em">　　2　示教解释</p><p style="line-height:1.5em">　　(一)　就菩萨所度众生明</p><p style="line-height:1.5em">　　(二)　从度生所求佛果明</p><p style="line-height:1.5em">　　(三)　从佛果所证所说明</p><p style="line-height:1.5em">　　(四)　就证说所果所行明</p><p style="line-height:1.5em">　　(五)　就现在当处所闻所见明</p><p style="line-height:1.5em">　　(六)　就后先能持能修明</p><p style="line-height:1.5em">　　(七)　就菩萨能行自身明</p><p style="line-height:1.5em">　　(八)　就如来妙智观机明</p><p style="line-height:1.5em">　　(九)　就如来现身说法明</p><p style="line-height:1.5em">　　(十)　就如来证果修因明</p><p style="line-height:1.5em">　　(十一)　就如来度生应化明</p><p style="line-height:1.5em">　　(十二)　就如来威仪住持知见明</p><p style="line-height:1.5em">　　丙　流通分</p><p style="line-height:1.5em">　　一、释经题目</p><p style="line-height:1.5em">　　此经名金刚般若波罗密。佛说般若，有十六会，故般若波罗密一名，通于诸部般若，是为通名;金刚一名，专指此部般若，是为别名。</p><p style="line-height:1.5em">　　金刚有二：一、般若，二、般若断。般若有二：一、体，二、用。此般若体，从本以来不生不灭，不垢不净，不增不减，体性坚固，常住不动，不可破坏，故曰金刚。又此体性显现时，一切妄相妄见，悉决断无有，皆消归于此体性，亦名金刚。是以金刚具有坚固、决断二义。</p><p style="line-height:1.5em">　　此般若用，本不离体，在众生分中，既未能显现此体，般若妙用亦无由而发生。苟一旦体显用生时，则一切妄相妄见，悉皆破坏无有。其破妄之力，最极锋利，故曰金刚。又此智用，不但能破坏一切，且不为一切所破，故云：般若若大火聚，凡有触者无不被烧。苟妄想缘般若时，妄想即当下消灭，归乎般若;若暗中无明，暗中若得明，则明存暗亡;妄想若缘般若，则般若生妄想不生矣。故此智用，非常坚固，非他可坏，是名金刚。</p><p style="line-height:1.5em">　　般若断有二：(一)所断，(二)能断。所断非他，即妄相妄见耳。所见之妄相，由能见之妄见而生，如空花由目眚而有。妄相妄见皆一妄想心所现，如空花赤眚，皆从一眼病而起;眼病若愈，眚花俱灭，妄想若断，相见均寂。但此妄想最极坚固深细，无处不到，无法不缘，通于一切众生法、菩萨法、佛法，甚难断除，可谓之为金刚妄想，非金刚智无能断之。</p><p style="line-height:1.5em">　　能断即般若慧，此慧有三：曰闻、思、修。由文字般若发生闻慧，观照般若发生思、修二慧。闻、思二慧及修慧中之一分，皆为资粮慧，其余一分为加行慧;由资粮加行二慧，降伏妄想。由加行位中世第一位进证智体，创获实慧而断除之，妄想断处即般若显发处。此能断之般若，最为坚利，故名金刚。──上之智体、智用、所断、能断，皆具有金刚之义，故曰金刚般若。</p><p style="line-height:1.5em">　　波罗密译为事究竟，因金刚般若而得到于究竟故。此究竟有三：一、金刚智体究竟，所谓显现究竟。此体本来不生，亦无有灭，平等周遍，无动无摇，生佛同具;不过众生为无明所覆，若以金刚智显现之，显现至于究竟，即成就三德中之法身德，三身中之法性身，三涅槃中之性净涅槃。所谓一究竟一切究竟，一切究竟一究竟。全经能显之法虽有种种，而所显者，唯此体性而已。苟明乎此，则佛一代时教所说之法，皆可了然，奚独此经。</p><p style="line-height:1.5em">　　二、金刚智用究竟，所谓发生圆满。此用由体而生，体若未显，用则不生，须由修习而渐次出生增长。到究竟时，即成就三德中之般若德，三身中之受用身，三涅槃中之无住涅槃。因地之种种妄想，至此皆成无量河沙之功德，所谓不可思议之般若妙用也。</p><p style="line-height:1.5em">　　三、金刚断究竟，所谓伏断净尽。断通能所，能断有二：1、缘能断，即资粮、加行二慧。2、真能断，即世第一位进证智体所生之根本无分别慧;此慧能断除妄想至于究竟，故曰金刚般若波罗蜜。所断之妄想，若种子，若现行，一一悉皆被断无余，亦曰波罗密。合能所断皆究竟，故曰金刚断究竟。此断究竟，即成三德中之解脱德，三身中之应化身，三涅槃中之择灭涅槃。此真能断，即前之智体、智用，亦即金刚也。试列表于左：</p><p style="line-height:1.5em">　　&nbsp;</p><p style="line-height:1.5em"><img alt="\" src="./images/太虚大师：金刚般若波罗蜜经义脉.jpg" width="467" height="210" /></p><p style="line-height:1.5em">&nbsp;</p><p style="line-height:1.5em">　　二、解经义脉</p><p style="line-height:1.5em">　　兹释经文，暂依卅二分，另为分判：一、序分，即第一分是。由‘如是我闻至千二百五十人俱’，为通序，同诸经故。自‘尔时世尊至敷座而坐’，为别序，异他经故。二、正宗分，自第二分至第卅二分前半是。三、流通分，第卅二分后半是。</p><p style="line-height:1.5em">　　甲　序分</p><p style="line-height:1.5em">　　序分如常释。</p><p style="line-height:1.5em">　　乙　正宗分</p><p style="line-height:1.5em">　　1　赞请印允</p><p style="line-height:1.5em">　　正宗分二：一、赞请印允，第二分是。二、示教解释，自第三分至第卅二分前半是。</p><p style="line-height:1.5em">　　赞请印允，即为四段：一、须菩提赞叹，即‘希有世尊!如来善护念诸菩萨，善付嘱诸菩萨’是。盖众生初始发菩提心，尚未开显金刚智体时，非佛为之调护爱念，不但不能增长，且多退堕。是以经过二大阿僧祇劫之八地菩萨，尚须诸佛之警觉，始不住于所证空性而进取佛果，况初发心者!然亦众生之自生自长，非佛能代其生长，不过佛时时调护爱念之，为其增上缘，以除其妨害生长者耳，故谓之善护念。既得佛护念，遂能开发智体，智体显现后，佛即为之印证，并嘱其善为保持，拔度众生，是曰付嘱。以其实无所付嘱而付嘱，故曰善付嘱。二、须菩提请问，即‘世尊!善男子至云何降伏其心’是。在须菩提意，以为菩萨发心，虽广大过于二乘，然其必有所应住之境，所降伏之妄想，及能降伏之道，与二乘非异。三、佛印证所赞非谬，即‘佛言：善哉，善哉!至付嘱诸菩萨’是。四、佛允答所请，即‘汝今谛听’下是。所言应如是住，如是降伏其心之‘如是’二字，即指下文第三、第四两分大意。</p><p style="line-height:1.5em">　　2　示教解释</p><p style="line-height:1.5em">　　次示教解释。全经关钥，不出须菩提‘云何应住、云何降伏其心’之两问;世尊‘应如是住、如是降伏其心’之两答。前第二分中为正问，下第三第四两分为正答，自第五分至第三十二分前半反覆问答，皆不过显明此二种问答耳。此本经之脉络也。今略明之：夫心本无相，由妄想而幻起，能取之见分与所取之相分。相如空华，空华本体即光明清净之虚空，亦即平等周遍之金刚般若体性。故吾人当前所有之一切法相，种种妄想，当体即金刚智体，何所用其降伏?又何待降伏?祗了达妄想即空，即妄见自然无所分别。相见既息，妄心寂灭，常住平等之金刚智性豁然显现;故妄想非妄想，假名为妄想耳。既无所降伏之妄，亦无能降伏之道。如是降伏者，为真降伏，为究竟降伏，为无过咎降伏，为不共二乘之独菩萨法降伏。所言降伏者，即非降伏，是名降伏。所云住者，凡夫则住于生死，二乘则住于涅槃，皆以有所住为住，因其未开显此金刚般若体性，不能发生金刚般若妙用，遂住于法而不住般若矣。菩萨了达一切法当体毕竟空寂之金刚智性，有何法为菩萨所住?又何有能住于法之菩萨?以一切不住故，则能发生一切心，获得不可思议之金刚智用，遂成就无量无边等同金刚体性之福德，故非住相布施等福德所能比较，此全经之大义也。是以绝相显体，即降伏其心;体显用生，即无住而住矣。</p><p style="line-height:1.5em">　　此示教解释中分二：(一)直显示教答，(二)逐疑解答。又更总分为十二段。</p><p style="line-height:1.5em">　　(一)　就菩萨所度众生明──第三、第四分</p><p style="line-height:1.5em">　　此段最为紧要，为全经之纲宗。下十一段，皆不过就须菩提及大众所疑上逐层解释，藉以发明此一段耳。于中分二：先答降伏其心，即第三分。次答应如是住，即第四分。</p><p style="line-height:1.5em">　　菩萨降伏其心之法，即在发度一切众生心，而精进勇猛修行一切度生事业，所谓所有一切众生之类，我皆令入无余涅槃而灭度之，而同时又须观察实无所度之众生可令其涅槃者。盖众生相乃由妄想分别而起，众生真实体性，即不生不灭常住周遍之大般涅槃，既本来涅槃，何须菩萨令其入耶?如虚空本来无花，何从有灭?不过如幻之众生，于不生不灭法上幻起生死大苦，菩萨乃起空花万行，巧设种种方便而度脱之，实则本无所度之众生，亦无所入之涅槃。然亦非不度众生，不过既了众生性空，乃能不起执着，正好广行一切度生事业。若不了此，则必妄计有能度众生之菩萨，是曰我相;计有所度，是曰人相;复于所度中分其根性利钝品类差别等，是曰众生相;又计其轮回生死流转相续，是曰寿者相。若着四相，则我见坚固，妄想随逐，尚无能自度，何暇度生，故曰即非菩萨。若能观众相皆空，则本体立现，妄心不降而自降，不用何种对治法以为滋妄之本。盖对治之法，乃系以妄除妄;妄妄无穷，终非究竟，故于妄心起时，即观妄心当体空寂，无丝毫实在可得，无所用其降伏，即澈底降伏无余矣。此无四相，约人空明，以四相皆不离于人我执故。</p><p style="line-height:1.5em">　　次答应云何住：夫心本周遍，离能离所，绝对绝待，无所可住，亦无能住，凡夫不了，妄见有所住耳。夫谓空有花，已是颠倒，复问此花应云何住，岂非迷罔?皆由执法实有，不达法空耳。故佛特告之曰：菩萨于法应无所住行于布施。夫不住于法者，非有一实在之法令其不住，实一切法皆由妄心分别坚执为有，体本空寂故无可住。以不住故，则契应周遍法界等同虚空之金刚智体，由体起用，发而为施、戒、忍、进、禅、智等度。此施等六度之智用，既由周遍法界之智体而发，故其所得之福德，亦等同智体，而不可思量。是以住相行施，不但福德有限，且为菩萨应断之妄想;以不了达实相无相，妄有所住故。不住相布施，则成为金刚般若之妙用，以此智体本来具足一切法故。夫不应住于法者，破有相之执也;行于布施者，破空无之执也。以破一切相，金刚智体显;智体显现，则智用现前;智用现前，则无量无边福德聚，而空无之妄见亦祛。全经脉络皆如是，所谓以毕竟空显毕竟不空之无量福德也。后文乃由空生等余疑未了，佛乃重重破之耳。当知其破处，正是显此金刚智体处;破后即较量功德者，以妄破则体显，体显则用生，用生故出生无量无边之福德也。</p><p style="line-height:1.5em">　　二、逐疑解释答，即十二段中之第二段至第十二段是。更总为二：甲、就菩萨法明，自第二段至第七段是，亦即原分自第五分至第十七分是。乙、就如来法明，自第八段至第十二段是，亦即原分自第十八分至第三十二分前半是。先就菩萨法明，有六段。</p><p style="line-height:1.5em">　　(二)　从度生所求佛果明──第五、第六分</p><p style="line-height:1.5em">　　上文云无众生可度，空生遂疑：菩萨得证佛果，无不由度众生而来，既云无生可度，菩萨从何而证佛果。佛遂问之曰：可以身相见如来不?空生经佛一问，即悟如来身相本来空寂，不应于此相上执着分别。下文所有问答之意，大约相同。盖诸佛法身，本来离一切相、一切分别，故不可见;即佛之自受用身，亦周遍法界，等同虚空，不可得见;佛他受用身及应化身，虽不可见，然随各人所见各各不同，以其本无定相可见，不过随心变现，究竟是一种虚妄之法，非金刚般若本体，以本体不可以相见故。若见诸相非相者，破一切虚妄也。即见如来者，妄破而体显也。体显则智用生，故下即云一念生净信，得福无量，此净信本于空一切妄想而生，故其得福德亦等同法性无量无边矣。下复就无四相等明者，重显一切法相无不空寂，究竟不应取着耳。</p><p style="line-height:1.5em">　　(三)　就佛果所证所说明──第七、第八分</p><p style="line-height:1.5em">　　据上二段而言，则菩萨上无佛道可成，下无众生可度，空生遂疑：今者如来又由何所证而说法耶?不知金刚般若体性，本非妄见所能取，亦非语言可能道。凡一切法，皆无有决定相可取可说，以法即非法故。无为法、指金刚智体;差别、指金刚智用。此明降伏其心。下明应如是住，此四句偈，一一字皆显金刚体性，故受持之福德殊胜。此经即离一切相即一切法之金刚般若体用，故佛法全体即此经，诸佛之法无不从此经出。实则诸佛之法既即此经，并无能出所出，佛法亦即非佛法。</p><p style="line-height:1.5em">　　(四)　就证说所果所行明──第九、十、十一、十二分</p><p style="line-height:1.5em">　　此第九分就小乘所证之果，所修之行，以明当体空寂常住不动之金刚般若体性。因上文言一切圣贤皆以无为法而有差别，遂疑既云无为法，云何复有差别耶?佛乃以其所证者一一征问之，空生遂悟四果当体全空，毫无自性，虽有其名，并无其实。是以四果非果，差别非差别，亦无所修之行，以实无所行，乃名之曰阿兰那行耳。</p><p style="line-height:1.5em">　　第十分就大乘果行以明金刚智体。如来在然灯佛所，于法实无所得，从果上显。菩萨庄严佛土，从因上显。以果因皆不可得，显出非因非果之法身自性。菩萨庄严佛土，即是以大慈悲心灭度一切众生;即非庄严是名庄严，即是实无有众生得灭度者。以一切毕竟空寂，显现本来之妙真如性，即是清净心，具足万法;一有所住，即为法缚，而不清净矣。譬如手能执一切物，若执一物，余物皆不能执，则成专执此物之手矣。大身指报身言。非身名大身者，谓遍满法界法皆是非身，而大身即以此一切法为其身，故名大身。</p><p style="line-height:1.5em">　　上九、十两分皆明不空之真空，此十一、十二两分明非有之妙有。以一切所证之理，所说之义，若因若果，无不空寂。妄想空故，智体显现;智体显现故，智用殊胜，得福无量。以此经全是显佛之法身，故此经即佛法身舍利，一字一句，皆系佛之法性身所现，故经典所在之处，即为三宝所在处也。</p><p style="line-height:1.5em">　　(五)　就现在当处所闻所见明──第十三分</p><p style="line-height:1.5em">　　此疑余者可空，而现在当前闻佛所说之金刚般若波罗密之法相，及所见依报之佛土，正报之佛身，总不可空。佛乃显其无不皆空，故云：般若波罗密，非般若波罗密，即空此法相也。微尘非微尘，世界非世界，以依报空寂，显金刚智体;三十二相非三十二相，以正报空寂，显此金刚智体;体显用生，故福德无量。</p><p style="line-height:1.5em">　　(六)　就后先能持能修明──第十四、十五、十六分</p><p style="line-height:1.5em">　　此就后世众生持此经，及佛过去修此行，而明此金刚智体。实相无相，非生因之所生，及了因之所了，必信心清净不著于相，乃能生此非相之实相。来世众生取着一切相，皆不能了解此义，故不能受持;真能受持者，必能离一切相;离一切相，即得诸佛平等法身，故名诸佛。第一波罗密，即般若波罗密;以相即非相，故般若非般若。上就当来众生言，下就佛过去修忍辱行而言，以显离相之功用。若心有所住，即非依所教而住，故应无住而住，无修而修。此法无实虚者，以本无所得故。十五、十六两分，皆显不住相修持之福德无量耳。</p><p style="line-height:1.5em">　　(七)　就菩萨能行自身明──第十七分</p><p style="line-height:1.5em">　　前数段，皆就所行之因果明其空寂，以显金刚智体，此则就菩萨能行之自身而言，所谓前空所空，今空能空。故须菩提重兴前问，佛重申前答，以明一切法当体皆是平等真如，常住法身，是以一切法即非一切法，无一法非佛法。又恐其执著有一了达法即非法之菩萨，故言实无有法名为菩萨;若通达人法二无我者，真是菩萨。</p><p style="line-height:1.5em">　　(八)　就如来妙智观机明──第十八、十九分</p><p style="line-height:1.5em">　　此下就如来法明，有五段。五眼明佛能观机之妙智，无数世界中无数众生之无数心，明所观之机。众生若干种心，本无空间之表现，祇有时间之相续，而过去既过去，未来尚未来，现在又不住，故心相差别虽多，而毫无自体可得。以其实体即如来所证之平等法性涅槃妙心故，故无不悉知悉见。又恐执于空无，故云：福德无即福德多。并可例知诸心即非心，非心即真心也。</p><p style="line-height:1.5em">　　(九)　就如来现身说明法──第廿、廿一分</p><p style="line-height:1.5em">　　佛之身相无论如何庄严，皆由众生妄想所见;故应了身相即非身相，始与离相之法身相应。既无身相可得，亦无有法可说。空生遂疑：未来众生，恐不易信此空而不空，有而不有之甚深妙法，佛遂以众生本非众生，何有生信与不生信破之。</p><p style="line-height:1.5em">　　(十)　就如来证果修因明──第廿二、廿三、廿四分</p><p style="line-height:1.5em">　　此明如来证即无证，修即非修。无修而修，修此因行;无得而得，得此大果。故持此经，福不可量。</p><p style="line-height:1.5em">　　(十一)　就如来度生应化明──第廿五、廿六、廿七、廿八分</p><p style="line-height:1.5em">　　若有一度众生之念，必取著于众生相，即有四相矣。有我乃凡夫之见，然凡夫亦无实相，以当体空寂故。以相即非相，故应不即三十二相以观如来。以一切诸相既本来平等，当体即是如来法身本体，本无有生，从何有灭?故不应灭相以观如来。能将此一切法无我之理，忍可于心，行于六度，不贪着福德，而所受之福德自无量矣。</p><p style="line-height:1.5em">　　(十二)　就如来威仪住持知见明──第廿九、卅、卅一、卅二前半分</p><p style="line-height:1.5em">　　上破取色身相，此去来等破取作用相。以如来真空无住之平等法身，远离一切诸相，云何可以去来等假相见之?合微尘为世界，碎世界为微尘;微尘实有，不应从碎世界而成;世界实在，不应合微尘而成;互相假借，两皆非实。若世界实有者，即是幻合多体而成之一个体相，此一合相，既非实有，如空中花，故不可说。所可说者，皆其假名，但凡夫颠倒，执为实在耳。前四相就所取言，四见就能取言，其实能所皆同出一妄心，凡有所知所见、能知能见，皆系妄想分别执着而生。故一切知见，皆虚妄法，皆无实体，当体即妙真如性，如是知见，即显现金刚般若之无相妙体。此无相体性，不可知见，不可取着;以可知见取著者，皆是有为有相之法耳。一切有为之法，无不似有而有，有即非有，于此非有之妙有中而行于六度，即是发生金刚般若之无住妙用，亦即降伏其心、安住其心之究竟法矣。</p><p style="line-height:1.5em">　　上来正宗分竟。自‘佛说是经已’，至‘信受奉行’，为流通分。如常释。(大勇记)(见海刊二卷十二期)</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 