<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,开仁法师：金刚般若波罗蜜经(鸠摩罗什)三十二分+标' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>开仁法师：金刚般若波罗蜜经(鸠摩罗什)三十二分+标</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　《金刚般若波罗蜜经》[1]</p><p style="line-height:1.5em">　　(大正8,748c16-752c7)</p><p style="line-height:1.5em">　　姚秦天竺[2]三藏鸠摩罗什译(弘始四年.西元401～?)</p><p style="line-height:1.5em">　　【经文依据昭明太子的分法分为32分】</p><p style="line-height:1.5em">　　〈法会因由分第1〉</p><p style="line-height:1.5em">　　如是我闻。一时,佛在舍卫国祇树给孤独园,与大比丘众千二百五十人俱。尔时,世尊食时,着衣持钵,入舍卫大城乞食。于其城中次第乞已,还至本处。饭食讫,收衣钵,洗足已,敷座而坐。</p><p style="line-height:1.5em">　　〈善现起请分第2〉</p><p style="line-height:1.5em">　　时,长老须菩提[3]在大众中,即从座起,偏袒右肩,右膝着地,合掌恭敬而白佛言:「希有,世尊!如来善护念诸菩萨,善付嘱诸菩萨。世尊!善男子、善女人,发阿耨多罗三藐三菩提心,应云何[4]住?云何降伏其心?」</p><p style="line-height:1.5em">　　佛言:「善哉!善哉!须菩提!如汝所说,如来善护念诸菩萨,善付嘱诸菩萨。汝今谛听,当为汝说,善男子、善女人,发阿耨多罗三藐三菩提心,应如是住,如是降伏其心。」</p><p style="line-height:1.5em">　　「唯然,世尊!愿乐欲闻。」</p><p style="line-height:1.5em">　　〈大乘正宗分第3〉</p><p style="line-height:1.5em">　　佛告须菩提:「诸菩萨摩诃萨应如是降伏其心:所有一切众生之类,若卵生、若胎生、若湿生、若化生,若有色、若无色,若有想、若无想、若非有想非无想,我皆令入无余涅槃而灭度之。如是灭度无量无数无边众生,实无众生得灭度者。何以故?须菩提!若菩萨有我相、人相、众生相、寿者相,即非菩萨。」</p><p style="line-height:1.5em">　　〈妙行无住分第4〉</p><p style="line-height:1.5em">　　「复次,须菩提!菩萨于法应无所住行于布施:所谓不住色布施,不住声、香、味、触、法布施。须菩提!菩萨应如是布施,不住于相。何以故?若菩萨不住相布施,其福德不可思量。须菩提!于意云何?东方虚空可思量不?」</p><p style="line-height:1.5em">　　「不也,世尊!」</p><p style="line-height:1.5em">　　「须菩提!南、西、北方,四维,上下虚空,可思量不?」</p><p style="line-height:1.5em">　　「不也,世尊!」</p><p style="line-height:1.5em">　　「须菩提!菩萨无住相布施福德,亦复如是不可思量。须菩提!菩萨但应如所教住。」</p><p style="line-height:1.5em">　　〈如理实见分第5〉</p><p style="line-height:1.5em">　　「须菩提!于意云何?可以身相见如来不?不也,世尊!不可以身相得见如来。何以故?如来所说身相,即非身相。」</p><p style="line-height:1.5em">　　佛告须菩提:「凡所有相皆是虚妄。若见诸相非相,则见如来。」</p><p style="line-height:1.5em">　　〈正信希有分第6〉</p><p style="line-height:1.5em">　　须菩提白佛言:「世尊!颇有众生得闻如是言说章句,生实信不?」</p><p style="line-height:1.5em">　　佛告须菩提:「莫作是说。如来灭后,后五百岁,有持戒修福者,于此章句能生信心,以此为实。当知是人不于一佛、二佛、三、四、五佛而种善根,已于无量千万佛所种诸善根。闻是章句,乃至一念生净信者,须菩提!如来悉知、悉见,是诸众生得如是无量福德。何以故?是诸众生无复我相、人相、众生相、寿者相。无法相亦无非法相。何以故?是诸众生若心取相,则为着我、人、众生、寿者。若取法相,即着我、人、众生、寿者。何以故?若取非法相,即着我、人、众生、寿者。是故不应取法,不应取非法。以是义故,如来常说:『汝等比丘!知我说法如筏喻者,法尚应舍,何况非法。』」</p><p style="line-height:1.5em">　　〈无得无说分第7〉</p><p style="line-height:1.5em">　　「须菩提!于意云何?如来得阿耨多罗三藐三菩提耶?如来有所说法耶?」</p><p style="line-height:1.5em">　　须菩提言:「如我解佛所说义,无有定法名阿耨多罗三藐三菩提,亦无有定法如来可说。何以故?如来所说法,皆不可取、不可说,非法、非非法。所以者何?一切贤圣皆以无为法而有差别。」</p><p style="line-height:1.5em">　　〈依法出生分第8〉</p><p style="line-height:1.5em">　　「须菩提!于意云何?若人满三千大千世界七宝,以用布施,是人所得福德宁为多不?」</p><p style="line-height:1.5em">　　须菩提言:「甚多,世尊!何以故?是福德,即非福德性,是故如来说福德多。」</p><p style="line-height:1.5em">　　「若复有人于此经中受持,乃至四句偈等,为他人说,其福胜彼。何以故?须菩提!一切诸佛及诸佛阿耨多罗三藐三菩提法皆从此经出。须菩提!所谓佛法者,即非佛法。」</p><p style="line-height:1.5em">　　〈一相无相分第9〉</p><p style="line-height:1.5em">　　「须菩提!于意云何?须陀洹能作是念:我得须陀洹果不?」</p><p style="line-height:1.5em">　　须菩提言:「不也,世尊!何以故?须陀洹名为入流,而无所入。不入色、声、香、味、触、法,是名须陀洹。」</p><p style="line-height:1.5em">　　「须菩提!于意云何?斯陀含能作是念:我得斯陀含果不?」</p><p style="line-height:1.5em">　　须菩提言:「不也,世尊!何以故?斯陀含名一往来,而实无往来,是名斯陀含。」</p><p style="line-height:1.5em">　　「须菩提!于意云何?阿那含能作是念:我得阿那含果不?」</p><p style="line-height:1.5em">　　须菩提言:「不也,世尊!何以故?阿那含名为不来,而实无来[5],是故名阿那含。」</p><p style="line-height:1.5em">　　「须菩提!于意云何?阿罗汉能作是念:我得阿罗汉道不?」</p><p style="line-height:1.5em">　　须菩提言:「不也,世尊!何以故?实无有法名阿罗汉。世尊!若阿罗汉作是念:我得阿罗汉道,即为着我、人、众生、寿者。世尊!佛说我得无诤三昧人中最为第一,是第一离欲阿罗汉。我不作是念:我是离欲阿罗汉。世尊!我若作是念:我得阿罗汉道,世尊则不说:『须菩提是乐阿兰那行者[6]。以须菩提实无所行,而名须菩提是乐阿兰那行。』」</p><p style="line-height:1.5em">　　〈庄严净土分第10〉</p><p style="line-height:1.5em">　　佛告须菩提:「于意云何?如来昔在然灯佛[7]所,于法有所得不[8]?」</p><p style="line-height:1.5em">　　「世尊!如来在然灯佛所,于法实无所得。」</p><p style="line-height:1.5em">　　「须菩提!于意云何?菩萨庄严佛土不?」</p><p style="line-height:1.5em">　　「不也,世尊!何以故?庄严佛土者,则[9]非庄严,是名庄严。」</p><p style="line-height:1.5em">　　「是故,须菩提!诸菩萨摩诃萨应如是生清净心。不应住色生心,不应住声、香、味、触、法生心。应无所住而生其心。须菩提!譬如有人,身如须弥山王。于意云何?是身为大不?」</p><p style="line-height:1.5em">　　须菩提言:「甚大,世尊!何以故?佛说非身,是名大身。」</p><p style="line-height:1.5em">　　〈无为福胜分第11〉</p><p style="line-height:1.5em">　　「须菩提!如恒河中所有沙数,如是沙等恒河,于意云何?是诸恒河沙宁为多不?」</p><p style="line-height:1.5em">　　须菩提言:「甚多,世尊!但诸恒河尚多无数,何况其沙。」</p><p style="line-height:1.5em">　　「须菩提!我今实言告汝,若有善男子、善女人,以七宝满尔所恒河沙数三千大千世界,以用布施,得福多不?」</p><p style="line-height:1.5em">　　须菩提言:「甚多,世尊!」</p><p style="line-height:1.5em">　　佛告须菩提:「若善男子、善女人,于此经中,乃至受持四句偈等,为他人说,而此福德胜前福德。」</p><p style="line-height:1.5em">　　〈尊重正教分第12〉</p><p style="line-height:1.5em">　　「复次,须菩提!随说是经,乃至四句偈等,当知此处,一切世间天、人、阿修罗皆应供养,如佛塔庙,何况有人尽能受持、读诵。须菩提!当知是人成就最上第一希有之法。若是经典所在之处,则为有佛,若尊重弟子。」</p><p style="line-height:1.5em">　　〈如法受持分第13〉</p><p style="line-height:1.5em">　　尔时,须菩提白佛言:「世尊!当何名此经?我等云何奉持?」</p><p style="line-height:1.5em">　　佛告须菩提:「是经名为《金刚般若波罗蜜》。以是名字,汝当奉持。所以者何?须菩提!佛说般若波罗蜜,则[10]非般若波罗蜜。须菩提!于意云何?如来有所说法不?」</p><p style="line-height:1.5em">　　须菩提白佛言:「世尊!如来无所说。」</p><p style="line-height:1.5em">　　「须菩提!于意云何?三千大千世界所有微尘,是为多不?」</p><p style="line-height:1.5em">　　须菩提言:「甚多,世尊!」</p><p style="line-height:1.5em">　　「须菩提!诸微尘,如来说非微尘,是名微尘。如来说世界非世界,是名世界。须菩提!于意云何?可以三十二相见如来不?」</p><p style="line-height:1.5em">　　「不也,世尊!不可以三十二相得见如来。何以故?如来说三十二相,即是非相,是名三十二相。」</p><p style="line-height:1.5em">　　「须菩提!若有善男子、善女人,以恒河沙等身命布施;若复有人,于此经中,乃至受持四句偈等,为他人说,其福甚多。」</p><p style="line-height:1.5em">　　〈离相寂灭分第14〉</p><p style="line-height:1.5em">　　尔时,须菩提闻说是经,深解义趣,涕泪悲泣而白佛言:「希有,世尊!佛说如是甚深经典,我从昔来所得慧眼,未曾得闻如是之经。世尊!若复有人得闻是经,信心清净,则生实相。当知是人成就第一希有功德。世尊!是实相者,则是非相,是故如来说名实相。世尊!我今得闻如是经典,信解、受持,不足为难。若当来世后五百岁,其有众生得闻是经,信解、受持,是人则为第一希有。何以故?此人无我相、人相、众生、相寿者相。所以者何?我相即是非相,人相、众生相、寿者相,即是非相。何以故?离一切诸相则名诸佛。」</p><p style="line-height:1.5em">　　佛告须菩提:「如是,如是。若复有人得闻是经,不惊、不怖、不畏,当知是人甚为希有。何以故?须菩提!如来说第一波罗蜜,非[11]第一波罗蜜,是名第一波罗蜜。须菩提!忍辱波罗蜜,如来说非忍辱波罗蜜。何以故?须菩提!如我昔为歌利王[12]割截身体。我于尔时,无我相、无人相、无众生相、无寿者相。何以故?我于往昔节节支解时,若有我相、人相、众生相、寿者相,应生瞋恨。须菩提!又念过去于五百世作忍辱仙人。于尔所世,无我相、无人相、无众生相、无寿者相。是故,须菩提!菩萨应离一切相发阿耨多罗三藐三菩提心。不应住色生心,不应住声、香、味、触、法生心。应生无所住心。若心有住,则为非住。是故佛说:菩萨心不应住色布施。须菩提!菩萨为利益一切众生,应如是布施。如来说一切诸相即是非相。又说一切众生则[13]非众生。须菩提!如来是真语者、实语者、如语者、不诳语者、不异语者。须菩提!如来所得法,此法无实、无虚。须菩提!若菩萨心住于法而行布施,如人入暗则无所见。若菩萨心不住法而行布施,如人有目,日光明照,见种种色。须菩提!当来之世,若有善男子、善女人,能于此经受持、读诵,则为如来以佛智慧悉知是人,悉见是人,皆得成就无量无边功德。」</p><p style="line-height:1.5em">　　〈持经功德分第15〉</p><p style="line-height:1.5em">　　「须菩提!若有善男子、善女人,初日分以恒河沙等身布施,中日分[14]复以恒河沙等身布施,后日分亦以恒河沙等身布施,如是无量百千万亿劫以身布施;若复有人闻此经典,信心不逆,其福胜彼,何况书写、受持、读诵,为人解说。须菩提!以要言之,是经有不可思议、不可称量、无边功德。如来为发大乘者[15]说,为发最上乘者[16]说。若有人能受持、读诵,广为人说,如来悉知是人,悉见是人,皆得成就不可量、不可称、无有边、不可思议功德。如是人等,则为荷担如来阿耨多罗三藐三菩提。何以故?须菩提!若乐小法者[17],着我见、人见、众生见、寿者见,则于此经不能听受、读诵,为人解说。须菩提!在在处处若有此经,一切世间天、人、阿修罗所应供养。当知此处则为是塔,皆应恭敬,作礼围绕,以诸华香而散其处。」</p><p style="line-height:1.5em">　　〈能净业障分第16〉</p><p style="line-height:1.5em">　　「复次,须菩提!善男子、善女人受持、读诵此经,若为人轻贱,是人先世罪[18]业应堕恶道,以今世人轻贱故,先世罪[19]业则为消灭,当得阿耨多罗三藐三菩提。须菩提!我念过去无量阿僧祇劫,于然灯佛前,得值八百四千万亿那由他诸佛,悉皆供养承事,无空过者;若复有人于后、末世,能受持、读诵此经,所得功德,于我所供养诸佛功德,百分不及一,千万亿分,乃至算数、譬喻所不能及。须菩提!若善男子、善女人于后、末世,有受持、读诵此经,所得功德,我若具说者,或有人闻,心则狂乱,狐疑不信。须菩提!当知是经义不可思议。果报亦不可思议。」</p><p style="line-height:1.5em">　　〈究竟无我分第17〉</p><p style="line-height:1.5em">　　尔时,须菩提白佛言:「世尊!善男子、善女人发阿耨多罗三藐三菩提心,云何应住?云何降伏其心?」</p><p style="line-height:1.5em">　　佛告须菩提:「善男子、善女人发阿耨多罗三藐三菩提[20]者,当生如是心:我应灭度一切众生。灭度一切众生已,而无有一众生实灭度者。何以故?须菩提!若菩萨有我相、人相、众生相、寿者相,则非菩萨。所以者何?须菩提!实无有法发阿耨多罗三藐三菩提[21]者。须菩提!于意云何?如来于然灯佛所,有法得阿耨多罗三藐三菩提不?」</p><p style="line-height:1.5em">　　「不也。世尊!如我解佛所说义,佛于然灯佛所,无有法得阿耨多罗三藐三菩提。」</p><p style="line-height:1.5em">　　佛言:「如是,如是。须菩提!实无有法,如来得阿耨多罗三藐三菩提。须菩提!若有法,如来得阿耨多罗三藐三菩提者,然灯佛则不与我受[22]记:『汝于来世,当得作佛,号释迦牟尼。』以实无有法得阿耨多罗三藐三菩提,是故然灯佛与我受[23]记,作是言:『汝于来世,当得作佛,号释迦牟尼。』何以故?如来者,即诸法如义。若有人言:『如来得阿耨多罗三藐三菩提』,须菩提!实无有法,佛得阿耨多罗三藐三菩提。须菩提!如来所得阿耨多罗三藐三菩提,于是中,无实、无虚。是故如来说:一切法皆是佛法。须菩提!所言一切法者,即非一切法,是故名一切法。须菩提!譬如人身长大。」</p><p style="line-height:1.5em">　　须菩提言:「世尊!如来说人身长大,则为非大身,是名大身。」</p><p style="line-height:1.5em">　　「须菩提!菩萨亦如是。若作是言:『我当灭度无量众生』,则不名菩萨。何以故?须菩提!实无有法名为菩萨。是故佛说:『一切法无我、无人、无众生、无寿者。』须菩提!若菩萨作是言:『我当庄严佛土』,是不名菩萨。何以故?如来说庄严佛土者,即非庄严,是名庄严。须菩提!若菩萨通达无我法者,如来说名真是菩萨。」</p><p style="line-height:1.5em">　　〈一体同观分第18〉</p><p style="line-height:1.5em">　　「须菩提!于意云何?如来有肉眼不?」</p><p style="line-height:1.5em">　　「如是,世尊!如来有肉眼。」</p><p style="line-height:1.5em">　　「须菩提!于意云何?如来有天眼不?」</p><p style="line-height:1.5em">　　「如是,世尊!如来有天眼。」</p><p style="line-height:1.5em">　　「须菩提!于意云何?如来有慧眼不?」</p><p style="line-height:1.5em">　　「如是,世尊!如来有慧眼。」</p><p style="line-height:1.5em">　　「须菩提!于意云何?如来有法眼不?」</p><p style="line-height:1.5em">　　「如是,世尊!如来有法眼。」</p><p style="line-height:1.5em">　　「须菩提!于意云何?如来有佛眼不?」</p><p style="line-height:1.5em">　　「如是,世尊!如来有佛眼。」</p><p style="line-height:1.5em">　　「须菩提!于意云何?恒[24]河中所有沙,佛说是沙不?」</p><p style="line-height:1.5em">　　「如是,世尊!如来说是沙。」</p><p style="line-height:1.5em">　　「须菩提!于意云何?如一恒河中所有沙,有如是等[25]恒河,是诸恒河所有沙数佛世界,如是,宁为多不?」</p><p style="line-height:1.5em">　　「甚多,世尊!」</p><p style="line-height:1.5em">　　佛告须菩提:「尔所国土中所有众生若干种心,如来悉知。何以故?如来说诸心,皆为非心,是名为心。所以者何?须菩提!过去心不可得,现在心不可得,未来心不可得。」</p><p style="line-height:1.5em">　　〈法界通化分第19〉</p><p style="line-height:1.5em">　　「须菩提!于意云何?若有人满三千大千世界七宝,以用布施,是人以是因缘,得福多不?」</p><p style="line-height:1.5em">　　「如是,世尊!此人以是因缘,得福甚多。」</p><p style="line-height:1.5em">　　「须菩提!若福德有实,如来不说得福德多。以福德无故,如来说得福德多。」</p><p style="line-height:1.5em">　　〈离色离相分第20〉</p><p style="line-height:1.5em">　　「须菩提!于意云何?佛可以具足色身见不?」</p><p style="line-height:1.5em">　　「不也,世尊!如来不应以具足色身见。何以故?如来说具足色身,即非具足色身,是名具足色身。」</p><p style="line-height:1.5em">　　「须菩提!于意云何?如来可以具足诸相见不?」</p><p style="line-height:1.5em">　　「不也,世尊!如来不应以具足诸相见。何以故?如来说诸相具足,即非具足,是名诸相具足。」</p><p style="line-height:1.5em">　　〈非说所说分第21〉</p><p style="line-height:1.5em">　　「须菩提!汝勿谓如来作是念:我当有所说法。莫作是念。何以故?若人言:『如来有所说法』,即为谤佛,不能解我所说故。须菩提!说法者,无法可说,是名说法。」</p><p style="line-height:1.5em">　　尔时,慧命须菩提白佛言:「世尊!颇有众生于未来世,闻说是法,生信心不?」</p><p style="line-height:1.5em">　　佛言:「须菩提!彼非众生,非不众生。何以故?须菩提!众生、众生者,如来说非众生,是名众生。」</p><p style="line-height:1.5em">　　〈无法可得分第22〉</p><p style="line-height:1.5em">　　须菩提白佛言:「世尊!佛得阿耨多罗三藐三菩提,为无所得耶?」</p><p style="line-height:1.5em">　　「如[26],是如是。须菩提!我于阿耨多罗三藐三菩提,乃至无有少法可得,是名阿耨多罗三藐三菩提。」</p><p style="line-height:1.5em">　　〈净心行善分第23〉</p><p style="line-height:1.5em">　　「复次,须菩提!是法平等,无有高下,是名阿耨多罗三藐三菩提。以无我、无人、无众生、无寿者,修一切善法,则得阿耨多罗三藐三菩提。须菩提!所言善法者,如来说非[27]善法,是名善法。」</p><p style="line-height:1.5em">　　〈福智无比分第24〉</p><p style="line-height:1.5em">　　「须菩提!若三千大千世界中,所有诸须弥山王,如是等七宝聚,有人持用布施;若人以此《般若波罗蜜经》,乃至四句偈等,受持、读诵,为他人说,于前福德,百分不及一,百[28]千万亿分,乃至算数、譬喻所不能及。」</p><p style="line-height:1.5em">　　〈化无所化分第25〉</p><p style="line-height:1.5em">　　「须菩提!于意云何?汝等勿谓如来作是念:我当度众生。须菩提!莫作是念。何以故?实无有众生如来度者。若有众生如来度者,如来则有我、人、众生、寿者。须菩提!如来说有我者,则非有我,而凡夫之人以为有我。须菩提!凡夫者,如来说则非凡夫[29]。」</p><p style="line-height:1.5em">　　〈法身非相分第26〉</p><p style="line-height:1.5em">　　「须菩提!于意云何?可以三十二相观如来不?」</p><p style="line-height:1.5em">　　须菩提言:「如是,如是。以三十二相观如来。」</p><p style="line-height:1.5em">　　佛言:「须菩提!若以三十二相观如来者,转轮圣王则是如来。」</p><p style="line-height:1.5em">　　须菩提白佛言:「世尊!如我解佛所说义,不应以三十二相观如来。」</p><p style="line-height:1.5em">　　尔时,世尊而说偈言:「若以色见我,以音声求我,是人行邪道,不能见如来。」</p><p style="line-height:1.5em">　　〈无断无灭分第27〉</p><p style="line-height:1.5em">　　「须菩提!汝若作是念:如来不以具足相故,得阿耨多罗三藐三菩提,须菩提!莫作是念:如来不以具足相故,得阿耨多罗三藐三菩提。须菩提!若作是念:发阿耨多罗三藐三菩提[30]者,说诸法断灭相[31],莫作是念。何以故?发阿耨多罗三藐三菩提心者,于法不说断灭相。」</p><p style="line-height:1.5em">　　〈不受不贪分第28〉</p><p style="line-height:1.5em">　　「须菩提!若菩萨以满恒河沙等世界七宝[32]布施;若复有人,知一切法无我,得成于忍,此菩萨胜前菩萨所得功德[33]。须菩提!以诸菩萨不受福德故。」</p><p style="line-height:1.5em">　　须菩提白佛言:「世尊!云何菩萨不受福德?」</p><p style="line-height:1.5em">　　「须菩提!菩萨所作福德,不应贪着,是故说不受福德。」</p><p style="line-height:1.5em">　　〈威仪寂静分第29〉</p><p style="line-height:1.5em">　　「须菩提!若有人言:『如来若来、若去、若坐、若卧』,是人不解我所说义。何以故?如来者,无所从来,亦无所去,故名如来。」</p><p style="line-height:1.5em">　　〈一合离相分第30〉</p><p style="line-height:1.5em">　　「须菩提!若善男子、善女人以三千大千世界,碎为微尘。于意云何?是微尘众,宁为多不?」</p><p style="line-height:1.5em">　　「甚多,世尊!何以故?若是微尘众实有者,佛则不说是微尘众。所以者何?佛说微尘众,则非微尘众,是名微尘众。世尊!如来所说三千大千世界,则非世界,是名世界。何以故?若世界实有者,则是一合相。如来说一合相,则非一合相,是名一合相。」</p><p style="line-height:1.5em">　　「须菩提!一合相者,则是不可说。但凡夫之人贪着其事。」</p><p style="line-height:1.5em">　　〈知见不生分第31〉</p><p style="line-height:1.5em">　　「须菩提!若人言:『佛说我见、人见、众生见、寿者见』,须菩提!于意云何?是人解我所说义不[34]?」</p><p style="line-height:1.5em">　　「世尊!是人不解如来所说义。何以故?世尊说我见、人见、众生见、寿者见,即非我见、人见、众生见、寿者见,是名我见、人见、众生见、寿者见。」</p><p style="line-height:1.5em">　　「须菩提!发阿耨多罗三藐三菩提心者,于一切法,应如是知,如是见,如是信解,不生法相。须菩提!所言法相者,如来说即非法相,是名法相。」</p><p style="line-height:1.5em">　　〈应化非真分第32〉</p><p style="line-height:1.5em">　　「须菩提!若有人以满无量阿僧祇世界七宝,持用布施;若有善男子、善女人发菩萨[35]心者,持于此经,乃至四句偈等,受持、读诵,为人演说,其福胜彼。云何为人演说?不取于相,如如不动。何以故?一切有为法,如梦幻泡影,如露亦如电,应作如是观。[36]」</p><p style="line-height:1.5em">　　佛说是经已。长老须菩提及诸比丘、比丘尼、优婆塞、优婆夷,一切世间天、人、阿修罗,闻佛所说,皆大欢喜,信受奉行。</p><p style="line-height:1.5em">　　《金刚般若波罗蜜经》</p><p style="line-height:1.5em">　　真言[37]:那谟婆伽跋帝&nbsp;钵喇坏&nbsp;波罗弭多曳&nbsp;唵伊利底&nbsp;伊室利&nbsp;输卢驮&nbsp;毗舍耶&nbsp;毗舍耶&nbsp;莎婆诃</p><p style="line-height:1.5em">　　--------------------------------------------------------------------------------</p><p style="line-height:1.5em">　　[1]&nbsp;Vajracchedikā(-praj&ntilde;āpāramitā)</p><p style="line-height:1.5em">　　[2]天竺三藏=三藏法師【宮】</p><p style="line-height:1.5em">　　[3]&nbsp;Subhūti</p><p style="line-height:1.5em">　　[4]應云何=云何應【明】</p><p style="line-height:1.5em">　　[5]&nbsp;(不)+來【明】</p><p style="line-height:1.5em">　　[6]樂阿蘭那行者&nbsp;Aranāvihārin</p><p style="line-height:1.5em">　　[7]然燈佛&nbsp;DīpaMkara</p><p style="line-height:1.5em">　　[8]不+(不也)【宋】【元】【明】【宮】</p><p style="line-height:1.5em">　　[9]則=即【明】*</p><p style="line-height:1.5em">　　[10]則=即【明】*</p><p style="line-height:1.5em">　　[11]&nbsp;(即)+非【明】</p><p style="line-height:1.5em">　　[12]&nbsp;KaliGga-rAjA</p><p style="line-height:1.5em">　　[13]則=即【明】*</p><p style="line-height:1.5em">　　[14]分=亦【宮】</p><p style="line-height:1.5em">　　[15]發大乘者&nbsp;Agrayāna&nbsp;saMprasthita</p><p style="line-height:1.5em">　　[16]發最上乘者&nbsp;&#346;restayāna&nbsp;saMprasthita</p><p style="line-height:1.5em">　　[17]樂小法者&nbsp;Hīnādhimuktika</p><p style="line-height:1.5em">　　[18]罪=[自/幸]【明】*</p><p style="line-height:1.5em">　　[19]罪=[自/幸]【明】*</p><p style="line-height:1.5em">　　[20]提+(心)【宋】*【元】*【明】*</p><p style="line-height:1.5em">　　[21]提+(心)【宋】【元】【明】【宮】</p><p style="line-height:1.5em">　　[22]受=授【明】*</p><p style="line-height:1.5em">　　[23]受=授【明】*</p><p style="line-height:1.5em">　　[24]&nbsp;(知)+恒【明】</p><p style="line-height:1.5em">　　[25]&nbsp;(沙)+等【元】【明】</p><p style="line-height:1.5em">　　[26]&nbsp;(佛言)+如【宋】【元】【明】【宮】</p><p style="line-height:1.5em">　　[27]&nbsp;(即)+非【明】</p><p style="line-height:1.5em">　　[28]&nbsp;〔百〕-【宋】</p><p style="line-height:1.5em">　　[29]夫+(是名凡夫)【宋】【元】</p><p style="line-height:1.5em">　　[30]提+(心)【宋】【元】【明】</p><p style="line-height:1.5em">　　[31]&nbsp;〔相〕-【宋】【元】【明】【宮】</p><p style="line-height:1.5em">　　[32]寶+(持用)【宋】【元】【明】【宮】</p><p style="line-height:1.5em">　　[33]德+(何以故)【宋】【明】【宮】</p><p style="line-height:1.5em">　　[34]不+(不也)【宋】【元】【明】【宮】</p><p style="line-height:1.5em">　　[35]薩=提【明】</p><p style="line-height:1.5em">　　[36]一切有為法如夢幻泡影如露亦如電應作如是觀&nbsp;Tārakā&nbsp;timiraM&nbsp;dīpo&nbsp;māyāva&#347;yāyabudbudaM,&nbsp;svapnaM&nbsp;ca&nbsp;vidyud&nbsp;abhraM&nbsp;ca&nbsp;evaM&nbsp;drastavyaM&nbsp;saMskrtaM.</p><p style="line-height:1.5em">　　[37]&nbsp;〔真言…訶〕三十五字-【宋】【元】【明】</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 