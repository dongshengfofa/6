<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,沈家桢讲金刚经研究：(二)《金刚般若波罗蜜经》' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>沈家桢讲金刚经研究：(二)《金刚般若波罗蜜经》</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　如是我闻。一时，佛在舍卫国只(1)树给孤独园，与大比丘(2)众千二百五十人俱。尔时，世尊食时，著(3)衣持钵，入舍卫大城乞食。于其城中，次第乞已，还至本处。饭食讫，收衣钵，洗足已，敷座而坐。时，长老须菩提在大众中即从座起，偏袒(4)右肩，右膝著(5)地，合掌恭敬而白佛言：‘希有!世尊!如来善护念诸菩萨，善付嘱诸菩萨。世尊!善男子、善女人，发阿耨多罗三藐三菩提(6)心，应云何往?云何降(7)伏其心?’</p><p style="line-height:1.5em">　　佛言：‘善哉，善哉。须菩提!如汝所说：如来善护念诸菩萨，善付嘱诸菩萨，汝今谛听!当为汝说!善男子、善女人，发阿耨多罗三藐三菩提心，应如是住，如是降伏其心。’</p><p style="line-height:1.5em">　　‘唯然。世尊!愿乐(8)欲闻。’</p><p style="line-height:1.5em">　　佛告须菩提：‘诸菩萨摩诃萨应如是降伏其心!所有一切众生之类：若卵生、若胎生、若湿生、若化生;若有色、若无色;若有想、若无想、若非有想非无想，我皆令入无余涅槃而灭度之。如是灭度无量无数无边众生，实无众生得灭度者。何以故?须菩提!若菩萨有我相、人相、众生相、寿者相，即非菩萨。复(9)次，须菩提!菩萨于法，应无所住，行于布施，所谓不住色布施，不住声香味触法布施。须菩提!菩萨应如是布施，不住于相。何以故?若菩萨不住相布施，其福德不可思量。须菩提!于意云何?东方虚空可思量不?’(10)</p><p style="line-height:1.5em">　　‘不(11)也，世尊!’</p><p style="line-height:1.5em">　　‘须菩提!南西北方四维上下虚空可思量不?’</p><p style="line-height:1.5em">　　‘不也，世尊!’</p><p style="line-height:1.5em">　　‘须菩提!菩萨无住相布施，福德亦复如是不可思量。须菩提!菩萨但应如所教住。须菩提!于意云何?可以身相见如来不?’</p><p style="line-height:1.5em">　　‘不也，世尊!不可以身相得见如来。何以故?如来所说身相，即非身相。’</p><p style="line-height:1.5em">　　佛告须菩提：‘凡所有相，皆是虚妄。若见诸相非相，则见(12)如来’。须菩提白佛言：‘世尊!颇有众生，得闻如是言说章句，生实信不?’</p><p style="line-height:1.5em">　　佛告须菩提：‘莫作是说。如来灭后，后五百岁，有持戒修福者，于此章句能生信心，以此为实，当知是人不于一佛二佛三四五佛而种善根，已于无量千万佛所种诸善根，闻是章句，乃至一念生净信者，须菩提!如来悉知悉见，是诸众生得如是无量福德。何以故?是诸众生无复我相、人相、众生相、寿者相。(13)</p><p style="line-height:1.5em">　　‘无法相，亦无非法相。何以故?是诸众生若心取相，则为著我人众生寿者。</p><p style="line-height:1.5em">　　‘若取法相，即著我人众生寿者。何以故?若取非法相，即著我人众生寿者。是故不应取法，不应取非法。以是义故，如来常说：汝等比丘，知我说法，如筏喻者，法尚应舍，何况非法。</p><p style="line-height:1.5em">　　‘须菩提!于意云何?如来得阿耨多罗三藐三菩提耶?如来有所说法耶?’</p><p style="line-height:1.5em">　　须菩提言：‘如我解佛所说义，无有定法名阿耨多罗三藐三菩提，亦无有定法，如来可说。何以故?如来所说法，皆不可取、不可说、非法、非非法。所以者何?一切贤圣，皆以无为法而有差别。’</p><p style="line-height:1.5em">　　‘须菩提!于意云何?若人满三千大千世界七宝以用布施，是人所得福德，宁为多不?’</p><p style="line-height:1.5em">　　须菩提言：‘甚多，世尊!何以故?是福德即非福德性，是故如来说福德多。’</p><p style="line-height:1.5em">　　‘若复(14)有人，于此经中受持乃至四句偈(15)等，为他人说，其福胜彼。何以故?须菩提!一切诸佛，及诸佛阿耨多罗三藐三菩提法，皆从此经出。须菩提!所谓佛、法者，即非佛、法。</p><p style="line-height:1.5em">　　‘须菩提!于意云何?须陀洹(16)能作是念：“我得须陀洹果”不?’</p><p style="line-height:1.5em">　　须菩提言：‘不也，世尊!何以故?须陀洹名为入流，而无所入，不入色声香味触法，是名须陀洹。’</p><p style="line-height:1.5em">　　‘须菩提!于意云何?斯陀含(17)能作是念：“我得斯陀含果”不?’</p><p style="line-height:1.5em">　　须菩提言：‘不也，世尊!何以故?斯陀含名一往来，而实无往来，是名斯陀含。’</p><p style="line-height:1.5em">　　‘须菩提!于意云何?阿那含(18)能作是念：“我得阿那含果”不?’</p><p style="line-height:1.5em">　　须菩提言：‘不也，世尊!何以故?阿那含名为不来，而实无来，是故名阿那含。’</p><p style="line-height:1.5em">　　‘须菩提!于意云何?阿罗汉能作是念：“我得阿罗汉道”不?’</p><p style="line-height:1.5em">　　须菩提言：‘不也，世尊!何以故?实无有法名阿罗汉。世尊!若阿罗汉作是念：“我得阿罗汉道”，即为著我人众生寿者。世尊!佛说我得无诤三昧，人中最为第一，是第一离欲阿罗汉。我不作是念：“我是离欲阿罗汉”。世尊!我若作是念：“我得阿罗汉道”，世尊则不说须菩提是乐阿兰那行者!以须菩提实无所行，而名须菩提是乐阿兰那行。’</p><p style="line-height:1.5em">　　佛告须菩提：‘于意云何?如来昔在然灯佛所，于法有所得不?’</p><p style="line-height:1.5em">　　‘世尊!如来在然灯佛所，于法实无所得。’</p><p style="line-height:1.5em">　　‘须菩提!于意云何?菩萨庄严佛土不?’</p><p style="line-height:1.5em">　　‘不也，世尊!何以故?庄严佛土者，则非庄严，是名庄严。’</p><p style="line-height:1.5em">　　‘是故须菩提，诸菩萨摩诃萨应如是生清净心，不应住色生心，不应住声香味触法生心，应无所住而生其心。须菩提!譬如有人，身如须弥山王，于意云何?是身为大不?’</p><p style="line-height:1.5em">　　须菩提言：‘甚大，世尊!何以故?佛说非身，是名大身。’</p><p style="line-height:1.5em">　　‘须菩提!如恒河中所有沙数，如是沙等恒河，于意云何?是诸恒河沙宁为多不?’</p><p style="line-height:1.5em">　　须菩提言：‘甚多，世尊!但诸恒河尚多无数，何况其沙!’</p><p style="line-height:1.5em">　　‘须菩提!我今实言告汝：若有善男子、善女人，以七宝满尔所恒河沙数三千大千世界，以用布施，得福多不?’</p><p style="line-height:1.5em">　　须菩提言：‘甚多，世尊!’</p><p style="line-height:1.5em">　　佛告须菩提：‘若善男子、善女人，于此经中，乃至受持四句偈等，为他人说，而此福德胜前福德。复次，须菩提!随说是经，乃至四句偈等，当知此处，一切世间、天、人、阿修罗，皆应供养，如佛塔庙，何况有人尽能受持读诵。须菩提!当知是人成就最上第一希有之法，若是经典所在之处，则为有佛，若尊重弟子。’</p><p style="line-height:1.5em">　　尔时，须菩提白佛言：‘世尊!当何名此经?我等云何奉持?’</p><p style="line-height:1.5em">　　佛告须菩提：‘是经名为《金刚般若波罗蜜》，以是名字，汝当奉持。所以者何?须菩提!佛说般若波罗蜜，则非般若波罗蜜。须菩提!于意云何?如来有所说法不?’</p><p style="line-height:1.5em">　　须菩提白佛言：‘世尊!如来无所说。’</p><p style="line-height:1.5em">　　‘须菩提!于意云何?三千大千世界所有微尘是为多不?’</p><p style="line-height:1.5em">　　须菩提言：‘甚多，世尊!’</p><p style="line-height:1.5em">　　‘须菩提!诸微尘，如来说非微尘，是名微尘。如来说：世界，非世界，是名世界。须菩提!于意云何?可以三十二相见如来不?’</p><p style="line-height:1.5em">　　‘不也，世尊!何以故?如来说：三十二相，即是非相，是名三十二相。’</p><p style="line-height:1.5em">　　‘须菩提!若有善男子、善女人，以恒河沙等身命布施;若复有人，于此经中，乃至受持四句偈等，为他人说，其福甚多!’</p><p style="line-height:1.5em">　　尔时，须菩提闻说是经，深解义趣，涕泪悲泣，而白佛言：‘希有，世尊!佛说如是甚深经典，我从昔来所得慧眼，未曾得闻如是之经。世尊!若复有人得闻是经，信心清净，则生实相，当知是人，成就第一希有功德。世尊!是实相者，则是非相，是故如来说名实相。世尊!我今得闻如是经典，信解受持不足为难，若当来世，后五百岁，其有众生，得闻是经，信解受持，是人则为第一希有。何以故?此人无我相、人相、众生相、寿者相。所以者何?我相即是非相，人相、众生相、寿者相即是非相。何以故?离一切诸相，则名诸佛。’</p><p style="line-height:1.5em">　　佛告须菩提：‘如是!如是!若复有人，得闻是经，不惊、不怖、不畏，当知是人甚为希有。何以故?须菩提!如来说：第一波罗蜜，非第一波罗蜜，是名第一波罗蜜。须菩提!忍辱波罗蜜，如来说非忍辱波罗蜜。何以故?须菩提!如我昔为歌利王割截身体，我于尔时，无我相、无人相、无众生相、无寿者相。何以故?我于往昔节节支解时，若有我相、人相、众生相、寿者相，应生嗔恨。须菩提!又念过去于五百世作忍辱仙人，于尔所世，无我相、无人相、无众生相、无寿者相。是故须菩提!菩萨应离一切相，发阿耨多罗三藐三菩提心，不应住色生心，不应住声香味触法生心，应生无所住心。若心有住，则为非住。是故佛说：菩萨心不应住色布施。须菩提!菩萨为利益一切众生，应如是布施。如来说：一切诸相，即是非相。又说：一切众生，则非众生。须菩提!如来是真语者、实语者、如语者、不诳语者、不异语者。须菩提!如来所得法，此法无实无虚。须菩提!若菩萨心住于法而行布施，如人入暗，则无所见;若菩萨心不住法而行布施，如人有目，日光明照，见种种色。须菩提!当来之世!若有善男子、善女人，能于此经受持读诵，则为如来以佛智慧，悉知是人，悉见是人，皆得成就无量无边功德。</p><p style="line-height:1.5em">　　‘须菩提!若有善男子、善女人，初日分以恒河沙等身布施，中日分复以恒河沙等身布施，后日分亦以恒河沙等身布施，如是无量百千万亿劫以身布施;若复有人，闻此经典，信心不逆，其福胜彼，何况书写、受持、读诵、为人解说。须菩提!以要言之，是经有不可思议、不可称量、无边功德。如来为发大乘者说，为发最上乘者说。若有人能受持读诵，广为人说，如来悉知是人，悉见是人，皆成就不可量、不可称、无有边、不可思议功德，如是人等，则为荷担如来阿耨多罗三藐三菩提。何以故?须菩提!若乐小法者，著我见、人见、众生见、寿者见，则于此经，不能听受读诵，为人解说。须菩提!在在处处，若有此经，一切世间、天、人、阿修罗，所应供养，当知此处，则为是塔，皆应恭敬，作礼围绕，以诸华香而散其处。复次，须菩提!善男子、善女人，受持读诵此经，若为人轻贱，是人先世罪业，应堕恶道，以今世人轻贱故，先世罪业则为消灭，当得阿耨多罗三藐三菩提。</p><p style="line-height:1.5em">　　‘须菩提!我念过去无量阿僧祇劫(19)，于然灯佛前，得值八百四千万亿那由他(20)诸佛，悉皆供养承事，无空过者，若复有人，于后末世，能受持读诵此经，所得功德，于我所供养诸佛功德，百分不及一，千万亿分，乃至算数譬喻所不能及。须菩提!若善男子、善女人，于后末世，有受持读诵此经，所得功德，我若具说者，或有人闻，心则狂乱，狐疑不信。须菩提!当知是经义不可思议，果报亦不可思议。’</p><p style="line-height:1.5em">　　尔时，须菩提白佛言：‘世尊!善男子、善女人，发阿耨多罗三藐三菩提心，云何应住?云何降伏其心?’</p><p style="line-height:1.5em">　　佛告须菩提：‘善男子、善女人，发阿耨多罗三藐三菩提者，当生如是心，我应灭度一切众生，灭度一切众生已，而无有一众生实灭度者。何以故?若菩萨有我相、人相、众生相、寿者相，则非菩萨。所以者何?须菩提!实无有法发阿耨多罗三藐三菩提者。</p><p style="line-height:1.5em">　　‘须菩提!于意云何?如来于然灯佛所，有法得阿耨多罗三藐三菩提不?’</p><p style="line-height:1.5em">　　‘不也，世尊!如我解佛所说义，佛于然灯佛所，无有法得阿耨多罗三藐三菩提。’</p><p style="line-height:1.5em">　　佛言：‘如是，如是。须菩提!实无有法如来得阿耨多罗三藐三菩提。须菩提!若有法如来得阿耨多罗三藐三菩提，然灯佛则不与我授记：“汝于来世，当得作佛，号释迦牟尼。”以实无有法得阿耨多罗三藐三菩提，是故然灯佛与我授记，作是言：“汝于来世，当得作佛，号释迦牟尼。”何以故?如来者，即诸法如义。</p><p style="line-height:1.5em">　　‘若有人言：如来得阿耨多罗三藐三菩提。须菩提!实无有法，佛得阿耨多罗三藐三菩提。须菩提!如来所得阿耨多罗三藐三菩提，于是中无实无虚。是故如来说：一切法皆是佛法。须菩提!所言一切法者，即非一切法，是故名一切法。须菩提!譬如人身长大。’</p><p style="line-height:1.5em">　　须菩提言：‘世尊!如来说：人身长大，则为非大身，是名大身。’</p><p style="line-height:1.5em">　　‘须菩提!菩萨亦如是。若作是言：“我当灭度无量众生”，则不名菩萨。何以故?须菩提!无有法名为菩萨。是故佛说：一切法无我、无人、无众生、无寿者。须菩提!若菩萨作是言：“我当庄严佛土”，是不名菩萨。何以故?如来说：庄严佛土者，即非庄严，是名庄严。须菩提!若菩萨通达无我、法者，如来说名真是菩萨。’</p><p style="line-height:1.5em">　　‘须菩提!于意云何?如来有肉眼不?’</p><p style="line-height:1.5em">　　‘如是，世尊!如来有肉眼。’</p><p style="line-height:1.5em">　　‘须菩提!于意云何?如来有天眼不?’</p><p style="line-height:1.5em">　　‘如是，世尊!如来有天眼。’</p><p style="line-height:1.5em">　　‘须菩提!于意云何?如来有慧眼不?’</p><p style="line-height:1.5em">　　‘如是，世尊!如来有慧眼。’</p><p style="line-height:1.5em">　　‘须菩提!于意云何?如来有法眼不?’</p><p style="line-height:1.5em">　　‘如是，世尊!如来有法眼。’</p><p style="line-height:1.5em">　　‘须菩提!于意云何?如来有佛眼不?’</p><p style="line-height:1.5em">　　‘如是，世尊!如来有佛眼。’</p><p style="line-height:1.5em">　　‘须菩提!于意云何?恒河中所有沙，佛说是沙不?’</p><p style="line-height:1.5em">　　‘如是，世尊!如来说是沙。’</p><p style="line-height:1.5em">　　‘须菩提!于意云何?如一恒河中所有沙，有如是等恒河，是诸恒河所有沙数，佛世界如是，宁为多不?’</p><p style="line-height:1.5em">　　‘甚多，世尊!’</p><p style="line-height:1.5em">　　佛告须菩提：‘尔所国土中，所有众生，若干种心，如来悉知。何以故?如来说：诸心皆为非心，是名为心。所以者何?须菩提!过去心不可得，现在心不可得，未来心不可得。</p><p style="line-height:1.5em">　　‘须菩提!于意云何?若有人满三千大千世界七宝以用布施，是人以是因缘，得福多不?’</p><p style="line-height:1.5em">　　‘如是，世尊!此人以是因缘，得福甚多。’</p><p style="line-height:1.5em">　　‘须菩提!若福德有实，如来不说得福德多;以福德无故，如来说得福德多。</p><p style="line-height:1.5em">　　‘须菩提!于意云何?佛可以具足色身见不?’</p><p style="line-height:1.5em">　　‘不也，世尊!如来不应以色身见。何以故?如来说：具足色身，即非具足色身，是名具足色身。’</p><p style="line-height:1.5em">　　‘须菩提!于意云何?如来可以具足诸相见不?’</p><p style="line-height:1.5em">　　‘不也，世尊!如来不应以具足诸相见。何以故?如来说：诸相具足，即非具足，是名诸相具足。’</p><p style="line-height:1.5em">　　‘须菩提!汝勿谓如来作是念：“我当有所说法。”莫作是念，何以故?若人言：如来有所说法，即为谤佛，不能解我所说故。须菩提!说法者，无法可说，是名说法。’</p><p style="line-height:1.5em">　　尔时，慧命须菩提白佛言：‘世尊!颇有众生，于未来世，闻说是法，生信心不?’</p><p style="line-height:1.5em">　　佛言：‘须菩提!彼非众生，非不众生。何以故?须菩提!众生众生者，如来说非众生，是名众生。’</p><p style="line-height:1.5em">　　须菩提白佛言：‘世尊!佛得阿耨多罗三藐三菩提，为无所得耶?’</p><p style="line-height:1.5em">　　‘如是，如是。须菩提!我于阿耨多罗三藐三菩提乃至无有少法可得，是名阿耨多罗三藐三菩提。复次，须菩提!是法平等，无有高下，是名阿耨多罗三藐三菩提。以无我、无人、无众生、无寿者，修一切善法，则得阿耨多罗三藐三菩提。须菩提!所言善法者，如来说非善法，是名善法。</p><p style="line-height:1.5em">　　‘须菩提!若三千大千世界中所有诸须弥山王，如是等七宝聚，有人持用布施;若人以此《般若波罗蜜经》，乃至四句偈等，受持、为他人说，于前福德百分不及一，百千万亿分，乃至算数譬喻所不能及。</p><p style="line-height:1.5em">　　‘须菩提!于意云何?汝等勿谓如来作是念：“我当度众生。”须菩提!莫作是念。何以故?实无有众生如来度者。若有众生如来度者，如来则有我人众生寿者。须菩提!如来说：“有我者，则非有我，而凡夫之人以为有我。”须菩提!凡夫者，如来说则非凡夫。</p><p style="line-height:1.5em">　　‘须菩提!于意云何?可以三十二相观如来不?’</p><p style="line-height:1.5em">　　须菩提言：‘如是!如是!以三十二相观如来。’</p><p style="line-height:1.5em">　　佛言：‘须菩提!若以三十二相观如来者，转轮圣王则是如来。’</p><p style="line-height:1.5em">　　须菩提白佛言：‘世尊!如我解佛所说义，不应以三十二相观如来。’</p><p style="line-height:1.5em">　　尔时，世尊而说偈言：</p><p style="line-height:1.5em">　　‘若以色见我　以音声求我</p><p style="line-height:1.5em">　　是人行邪道　不能见如来(21)</p><p style="line-height:1.5em">　　‘须菩提!汝若作是念：“如来不以具足相故，得阿耨多罗三藐三菩提。”须菩提!莫作是念：“如来不以具足相故，得阿耨多罗三藐三菩提。”须菩提!汝若作是念，发阿耨多罗三藐三菩提者，说诸法断灭。莫作是念!何以故?发阿耨多罗三藐三菩提者，于法不说断灭相。</p><p style="line-height:1.5em">　　‘须菩提!若菩萨以满恒河沙等世界七宝布施;若复有人知一切法无我，得成于忍，此菩萨胜前菩萨所得功德。须菩提!以诸菩萨不受福德故。’</p><p style="line-height:1.5em">　　须菩提白佛言：‘世尊!云何菩萨不受福德?’</p><p style="line-height:1.5em">　　‘须菩提!菩萨所作福德，不应贪著，是故说不受福德。</p><p style="line-height:1.5em">　　‘须菩提!若有人言：如来若来若去、若坐若卧，是人不解我所说义。何以故?如来者，无所从来，亦无所去，故名如来。</p><p style="line-height:1.5em">　　‘须菩提!若善男子、善女人，以三千大千世界碎为微尘，于意云何?是微尘众宁为多不?’</p><p style="line-height:1.5em">　　‘甚多，世尊!何以故?若是微尘众实有者，佛则不说是微尘众，所以者何?佛说：微尘众，则非微尘众，是名微尘众。世尊!如来所说三千大千世界，则非世界，是名世界。何以故?若世界实有，则是一合相。如来说：一合相，则非一合相，是名一合相。’</p><p style="line-height:1.5em">　　‘须菩提!一合相者，则是不可说，但凡夫之人贪著其事。</p><p style="line-height:1.5em">　　‘须菩提!若人言：佛说我见、人见、众生见、寿者见。须菩提!于意云何?是人解我所说义不?’</p><p style="line-height:1.5em">　　‘世尊!是人不解如来所说义。何以故?世尊说：我见、人见、众生见、寿者见，即非我见、人见、众生见、寿者见，是名我见、人见、众生见、寿者见。’</p><p style="line-height:1.5em">　　‘须菩提!发阿耨多罗三藐三菩提心者，于一切法，应如是知，如是见，如是信解，不生法相。须菩提!所言法相者，如来说即非法相，是名法相。</p><p style="line-height:1.5em">　　‘须菩提!若有人以满无量阿僧祇世界七宝持用布施，若有善男子、善女人，发菩萨心者，持于此经，乃至四句偈等，受持读诵，为人演说，其福胜彼。云何为人演说，不取于相，如如不动。何以故?</p><p style="line-height:1.5em">　　一切有为法　如梦幻泡影</p><p style="line-height:1.5em">　　如露亦如电　应作如是观’</p><p style="line-height:1.5em">　　佛说是经已，长老须菩提及诸比丘、比丘尼、优婆塞、优婆夷、一切世间、天、人、阿修罗，闻佛所说，皆大欢喜，信受奉行。</p><p style="line-height:1.5em">　　金刚般若波罗蜜经—注：</p><p style="line-height:1.5em">　　(1)只，音奇　Chyi。</p><p style="line-height:1.5em">　　(2)比丘，是梵文　BHIKSU　的音译，通常‘比’念作‘必’　Bih。</p><p style="line-height:1.5em">　　(3)著，音茁　Jwo。</p><p style="line-height:1.5em">　　(4)袒，音坦　Taan。</p><p style="line-height:1.5em">　　(5)著，音　Jaurn。</p><p style="line-height:1.5em">　　(6)阿耨多罗三藐三菩提，是梵文ANUTTARA-SAMYAK-SAMBODHI　的音译。通常‘阿’字念‘E’，‘耨’字音　Now。</p><p style="line-height:1.5em">　　(7)降，音祥　Shyang。</p><p style="line-height:1.5em">　　(8)乐，音要　Yaw。</p><p style="line-height:1.5em">　　(9)复，音　Fwu。</p><p style="line-height:1.5em">　　(10)凡问句之‘不’都和‘否’同，音亦念‘否’。</p><p style="line-height:1.5em">　　(11)此‘不’字音‘弗’。</p><p style="line-height:1.5em">　　(12)此‘见’字应读‘现’。如来无形相，不可以眼见，所以是显现的现。</p><p style="line-height:1.5em">　　(13)读过的诸大德注解，就我记忆所及，几乎都将‘无法相，亦无非法相。’和前面的我人众生寿者四相连在一起讲，是平行的，虽然也可以讲得通，但是总觉义未尽然。最近重读玄奘大师所译《大般若波罗蜜多经》第五百七十七卷(即是《金刚经》的另一译本)，发觉在‘无法相转，无非法想转’和前面四相之间，还有‘善现，彼菩萨摩诃萨’。如果将它换成鸠摩罗什大师的字眼，就成为在‘无法相，亦无非法相’与前面四相之间，应该还有一句‘须菩提!是诸众生’。我恍然有悟：原来前面一段‘是诸众生，得如是无量福德。何以故?是诸众生，无复我相、人相、众生相、寿者相’，意义已经完整，应该读断。即是说，是诸众生因为已经没有我人众生寿者，所以得无量福德。也就是说，要不著我人众生寿者，方能得如是无量福德，著重在我人众生寿者。</p><p style="line-height:1.5em">　　接下去是再推进一步，说：是诸众生(罗什大师将它省去了)‘无法相，亦无非法相。何以故?是诸众生若心取相，则为著我人众生寿者。’这里著重在‘取’，只要心一取相，即著我人众生寿者，即不可能得无量福德。</p><p style="line-height:1.5em">　　是诸众生，心已不取法相，这还容易懂;但为什么连非法相也没有呢?非法相等于是空无所有的空相。为要答覆这个问题，所以罗什大师在讲了‘若取法相，即著我人众生寿者’之后，又再用了一个‘何以故?’因为心若取了非法相，也即著了我人众生寿者，也不可能得无量福德。</p><p style="line-height:1.5em">　　因此再重复强调：‘是故不应取法，不应取非法。’又说：‘法尚应舍，何况非法。’请各位体味这个‘取’字及‘舍’字。</p><p style="line-height:1.5em">　　以上只能说是我的理解，还望大德们有读到此段注解的，有以正之。</p><p style="line-height:1.5em">　　(14)复通复，音　Fwu。</p><p style="line-height:1.5em">　　(15)偈，梵文　G□TH□　音译，偈陀之简称;偈，音记　Chih。</p><p style="line-height:1.5em">　　(16)须陀洹，为梵文　SROTA-□PANNA　的音译。洹，音　Huann。</p><p style="line-height:1.5em">　　(17)斯陀含，梵文　SA□RD-□G□MIN　的音译。</p><p style="line-height:1.5em">　　(18)阿那含，梵文　AN□GAMIN　的音译。那，音诺　Nouh。</p><p style="line-height:1.5em">　　(19)阿僧祇劫，梵文　ASAMKHYA　的音译。只音奇。</p><p style="line-height:1.5em">　　(20)那由他，梵文　NAYUTA　的音译。那，音诺　Nouh;他，音　Ta。</p><p style="line-height:1.5em">　　(21)这偈只说了‘不能见如来’。照吴润江居士的《金刚般若波罗蜜经讲义》中指出：‘此偈梵文原有八句’，后四句讲到法性本体的重要般若精理。吴居士说：‘幸有义净法师译本弥补此瑕’，该译本中增加下列四句：</p><p style="line-height:1.5em">　　应观法界性　即导师法身(或译诸佛法身)</p><p style="line-height:1.5em">　　法性非识境　故彼不能了</p><p style="line-height:1.5em">　　我想补充一点，在玄奘大师所译的《大般若波罗蜜多经》第五百七十七卷中，也是八句，其后四句是：</p><p style="line-height:1.5em">　　应观佛法性　即导师法身</p><p style="line-height:1.5em">　　法性非所识　故彼不能了</p><p style="line-height:1.5em">　　至于鸠摩罗什大师为何只译四句，事隔千年，没有人能确定。我想漏译的可能性简直没有，最大的可能是罗什大师所用的梵文原本中，无后面四句。江味农居士在考证上下过极大的功夫，也没有提到这点。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 