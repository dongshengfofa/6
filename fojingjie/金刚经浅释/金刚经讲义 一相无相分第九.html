<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,金刚经讲义 一相无相分第九' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>金刚经讲义 一相无相分第九</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　金刚经讲义&nbsp;一相无相分第九</p><p style="line-height:1.5em">　　江味农居士著</p><p style="line-height:1.5em">　　(辛)初，分二：(壬)初，泛论四果;次，师资证成。(壬)初，又四：(癸)初，明初果离相;次，明二果离相;三，明三果离相;四，明四果离相。</p><p style="line-height:1.5em">　　(癸)初，明初果离相。</p><p style="line-height:1.5em">　　【‘须菩提!于意云何?须陀洹能作是念，我得须陀洹果不?’须菩提言：‘不也，世尊!何以故?须陀洹名为入流，而无所入，不入色声香味触法，是名须陀洹。’】</p><p style="line-height:1.5em">　　初果断尽三界八十八使，已见真空之理而知无我亦无我所矣。若作我能得果之念，是我见依然，何云得果乎。二果以上例此。须菩提皆就四果名相辨释，令著果相者，当下可以爽然自失。此说法之善巧也。(不也，是活句。犹言不是无得，亦不能作念。是名之名，谓假名也不可坐实。坐实即是作念，著于有所得矣。)</p><p style="line-height:1.5em">　　梵语须陀洹，此云入流，谓已涉入涅槃末流。由此循流溯源，可达涅槃彼岸也。然而虽称入流，实无所入。不入句，正释其故。盖根尘相对，名为六入，谓根尘相入也。(如眼对色，则若有色入眼。眼即为色所转。是亦可曰眼入于色矣。余仿此。)所以相入者，识为分别故。今曰不入，明其能空情识矣。因其不入六尘，无以名之，名曰入流。亦因其不入六尘，情识能空，故虽名入流，而实无所入。是特假名入流耳。故曰是名须陀洹。名者，假名也，名相也。下是名句，皆仿此。意中若曰：倘作我能入流之念，是明明有所入矣。若有所入，情识依然，何云得初果耶。总之，得果正由无念，作念便非得果。</p><p style="line-height:1.5em">　　(癸)次，明二果离相。</p><p style="line-height:1.5em">　　【‘须菩提!于意云何?斯陀含能作是念，我得斯陀含果不?’须菩提言：‘不也，世尊!何以故?斯陀含名一往来，而实无往来，是名斯陀含。’】</p><p style="line-height:1.5em">　　梵语斯陀含，此云一往来。证初果已，进断欲界思惑上上乃至中下，共六品。尚余下三品。(欲界思惑共九品。断五品已，即断至中中品，名二果向。断至六品，名得二果。)须一往天上，一来人间断之，故称一往来。然其心中，实并往来之相亦无之。因其无往来相，方能一往来。亦因其尚无往来相，岂有一次往来，两次往来之别，是亦假名为一往来耳。意若曰：倘作一往来之念，是明明著往来相矣。既已著相，俨然分别。初果尚不能得，何云得二果耶。</p><p style="line-height:1.5em">　　(癸)三，明三果离相。</p><p style="line-height:1.5em">　　【‘须菩提!于意云何?阿那含能作是念，我得阿那含果不?须菩提言：‘不也，世尊!何以故?阿那含名为不来，而实无来，是故名阿那含。’】</p><p style="line-height:1.5em">　　梵语，阿那含，此云不来。证二果已，进断欲界下三品思惑尽。寄居色界四禅天，不来人间矣，故称不来。然其心中实无所谓来。因其来意已无，故能不来。亦因其尚且无所谓来，岂有所谓不来。是亦假名不来耳。意若曰：倘作不来之念，是明明来与不来，犹未能淡焉忘怀也。若未全忘，情识尚在，尚非初果所应有，何云得三果耶。</p><p style="line-height:1.5em">　　(癸)四，明四果离相。</p><p style="line-height:1.5em">　　【‘须菩提!于意云何?阿罗汉能作是念，我得阿罗汉道不?须菩提言：‘不也，世尊!何以故?实无有法，名阿罗汉。世尊!若阿罗汉作是念，我得阿罗汉道，即为著我人众生寿者。】</p><p style="line-height:1.5em">　　梵语阿罗汉，此云无生。证三果已，在四禅天断上二界七十二品思惑尽，便证无生法忍，不受后有。生死从此了矣，故称无生。然其心中实并法而亦无之。因其无法，则生灭心息，故曰无生。亦因其尚且无有无生之法，岂有所谓无生，是亦假名无生耳。意若曰：倘作无生之念，是明明有法矣。既有法相，即著我人众寿。生心动念，依然凡夫。何云得四果，证无生法忍耶。</p><p style="line-height:1.5em">　　(壬)次，师资证成。分二：(癸)初，约当机无得证。次，约往因无得证。(癸)初，又三：(子)初，引佛说;次，陈离相，三，释所以。</p><p style="line-height:1.5em">　　(子)初，引佛说。</p><p style="line-height:1.5em">　　【‘世尊!佛说我得无诤三昧，人中最为第一，是第一离欲阿罗汉。】</p><p style="line-height:1.5em">　　无诤者，不与物竞，一切平等之意。由不自是，故能无诤。无诤，则不恼他。意在守护他心，令不生恼。修此三昧，岂非大慈。然此三昧之所以成者，则由于人我是非之相皆空。涅槃云：须菩提住虚空地。若有众生嫌我立者，我当终日端坐不起。嫌我坐者，我当终日立不移处。可见由其住于虚空，乃能如此。长老解空第一，故能入此三昧耳。(十大弟子，各有特长，皆称第一。大迦叶以头陀称。阿难以多闻称。他如舍利弗智慧，目犍连神通，罗暡其脏行，阿那律天眼，富楼那说法，迦旃延论义，优波离持律，以及须菩提解空，皆第一也。)三昧者，此云正受，亦曰正定。不受诸受，名正受。一切不受，则不为一切所动，是为正定。人谓凡夫。凡夫喜诤，岂能无诤。故曰人中最为第一。欲字广义，遍指思惑。断尽三界贪等烦恼，方真离欲。凡成阿罗汉，无不离欲。离欲，亦必不与物竞，但未得无诤三昧，乃让长老亦得第一之称。偈颂云：依彼善吉者，说离二种障。(新眼疏以见思惑当二种障，义狭。)古注谓离欲是离烦恼障，为一切阿罗汉所共有。(见惑思惑，通为烦恼。)虽得无诤三昧，而不存有所得，(即是自忘其无诤。)是自忘其在定矣。此为离三昧障。乃真得无诤，真得三昧。故称第一离欲阿罗汉。合上句言之，谓不但于一切人最为第一，即以阿罗汉之离欲言，亦称第一也。此是世尊平日称赞长老之词，故曰佛说。长老既自忘在定，诸弟子又不能及，唯究竟觉者，能知其入此三昧，故惟佛能说。佛者究竟觉之称也。此一科正标举其功行事相，非谈离相。(次科方陈离相也。)故不曰如来说，而曰佛说。以如来是性德之称。约性而言，则无诤及第一等等名相，皆不可说矣。本经中即一称谓，无不含有妙义，如是如是。</p><p style="line-height:1.5em">　　(子)次，陈离相。</p><p style="line-height:1.5em">　　【‘我不作是念，我是离欲阿罗汉。】</p><p style="line-height:1.5em">　　流通本有世尊二字，写经及古本无之，可省也。此中两句经文易解。今当说者。长老但云离欲阿罗汉，而不云无诤三昧者，亦有妙义。盖正明其自忘在定也。且普通之离欲，尚不存有所得。其不自以为得无诤三昧，可知矣。</p><p style="line-height:1.5em">　　(子)三，释所以。分二：(丑)初，反显;次正明。</p><p style="line-height:1.5em">　　(丑)初，反显。</p><p style="line-height:1.5em">　　【‘世尊!我若作是念，我得阿罗汉道，世尊则不说须菩提是乐阿兰那行者。】</p><p style="line-height:1.5em">　　我若作是念句，惟肇注本无此我字。按下句有我字，此原可省，今本既一依写经，故仍之。阿罗汉道，即谓离欲。阿兰那，此云寂静，亦云无事。(谓事相。)相尽于外，心息于内，内外俱寂，无时不静也。即无诤三昧之别名。行者功行。乐者好也，心与契合之意。盖好之至极曰乐，有性命以之之意。乐阿兰那行，谓心之与行，契合无间，即证得之意。上句不言离欲而换言阿罗汉道，下句不言无诤三昧而换言乐阿兰那行者，取两名含义正同。(阿罗汉为无生，谓一心不生也。阿兰那，内外俱寂，亦一心不生意。)则存有所得便非真得之意，更为显然易明也。得此反显。则上来所云，有我等相即非菩萨，以及取相则为著我等相之义，乃益阐明。何以著我便非菩萨，以其功行全失故也。心念若起，必有取著。著则成相，其相便为我人众寿。盖其所以起念者无他，未忘情于能得所得故也。能得便是我相，所得便为人相，(谁为能得，我也，故能属我。对能为所，犹之对我为人，故所为人相也。)能所不一为众相，执持不断为寿相也。作一得念，便不能得。可知作一布施等念，便不能布施矣。则发大心行大行者，万不可住相也，明矣。因布施者若存有所施，最易志得意满，尚能广行布施乎?余可例知。</p><p style="line-height:1.5em">　　(丑)次，正明。</p><p style="line-height:1.5em">　　【‘以须菩提实无所行，而名须菩提是乐阿兰那行。’】</p><p style="line-height:1.5em">　　正明中实无所行句，作实无其所行解，谓行而无其所行也。无所得义，亦如此。不可误会为一无所行，一无所得。</p><p style="line-height:1.5em">　　此科承上科来。应言实无所得。而今曰实无所行者，有深意焉。盖谓因修行此行时，无其所行，方名乐阿兰那行。换言之，即是因无其所行，然后乃能证得也。使一切因地之人，闻而悚然。倘不能无住而离相，则虚此修行矣。上举果位为言者，正为因地人作对照。今言小乘果位已毕，故特言实无所行以点醒之。不曰以我实无所行，而曰以须菩提，亦含深意。盖表明所谓实无所行者，乃自旁观者见得，而本人并忘其为实无所行也。意显即实无所行，亦不能存于心中。存之便是住相。何则，心存便是心取。若心取相，则为著我人众寿矣。又玩其语气，若代世尊言者。意明世尊说须菩提是乐阿兰那行者无他，正因须菩提实无所行耳。而名之名，亦有义。使知乐阿兰那行，亦属名相。性中著不得此语。</p><p style="line-height:1.5em">　　综观上数科之义。凡以明必得而无其所得，乃为真得。若有所得，便为非得。使因人知必行而无其所行，乃为正行。若有所行，便非行矣。云何无其所得，无其所行，不作念是也。不作念，正指示不取不住之方针。知此，然后无住始有入处。此皆所欲阐明者也。</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 