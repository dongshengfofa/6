<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,金刚般若波罗蜜经简解' />
<link href='../../3/css/3.css' rel='stylesheet' type='text/css'></head><body><script charset='utf-8' src='../3/js/hengfu.js'></script><script charset='utf-8' src='../3/js/hengfu2.js'></script><hr><center><div class='zw'>金刚般若波罗蜜经简解</div></center><br><center><div>来源：学佛网</div></center><br><div class='zw'>		<br>
		<br>
		<p style="line-height:1.5em">　　金刚般若波罗蜜经，历代善知识，各出手眼，为之疏解，皆言之成理，难分轩轾。明代宗泐、如玘二师同注之金刚经注解，永乐年间曾敕命颁行天下，以为正解典范，令僧侣研习。印光法师也说，金刚经历代注解甚多，唯宗泐所着为得其宗。今此简解，即以宗泐大师所注见解为准，旁参藕益大师《破空论》，为金刚经作个简解，以作宣讲此经之用，于初学者理解经义或不无少补云。一、先解经题，二、简解经文。&nbsp;一、先解经题。(遵天台五玄释题成规)</p><p style="line-height:1.5em">　　一、释名。此经以法喻立名，金刚二字是喻，般若波罗蜜多是法。金刚，金中之刚，至坚、至利、至明。至坚者，此喻般若波罗蜜之法至坚，亘古亘今，不变不坏，即般若之体;至利者，能碎万物，此喻般若波罗蜜多之法至利，能断众生烦恼与疑执。至明者，金刚之物，最极光明，此喻般若波罗蜜多经的文字，至极明白，能使众生从经中的文字般若，起观照般若，通达实相般若。故以金刚比喻三般若。即至坚，喻实相般若，至利，喻观照般若，至明，喻文字般若。梵语波罗蜜，华言到彼岸。众生在生死海中，无有穷极，修此般若，能到涅盘彼岸。约第一义说，生死涅盘，原是假名，大乘菩萨了达生死即涅盘，则非度而度，非到而到，而到彼岸。经字，略释有二：一常，二法。常者，经中之理，万世不易。法者，千圣同遵之法则、法轨。又：经者，具名契经。梵语修多罗，华言契经。上契诸佛之理，下契众生之机。(释名竟)</p><p style="line-height:1.5em">　　二、&nbsp;辨体。体者，主质之义。此经何为体?以实相为体。实相者，约真谛说，离一切相，约俗谛说，即一切法。约中谛说，真俗圆融，离相与无不相，二者统一。即中道般若理体。经云：“若人得闻是经，则生实相”。(辨体竟)&nbsp;三、&nbsp;明宗。宗者，宗要。此乃修德。修行之巴鼻，显体之枢机。此经以何为宗?以无住为宗。在一切法上，不被物转，执为实有，即为无住。经中处处破凡夫情执，不一而足。经云：“应无所住而生其心”。又云：“若心有住，即为非住”。故以无住为宗。(明宗竟)</p><p style="line-height:1.5em">　　四、&nbsp;论用。用者，力用。此经以何为力用?以断疑生信为力用。经中多有问答释疑内容，能破众生疑执，生起正信，故以断疑生信为力用。(论用竟)</p><p style="line-height:1.5em">　　五、&nbsp;判教相。此经以大乘为教相。经云：“此经为发大乘者说，为发最上乘者说。”故以大乘为教相。(判教竟)</p><p style="line-height:1.5em">　　“姚秦三藏法师鸠摩罗什译”</p><p style="line-height:1.5em">　　姚秦，指译经年代，三藏法师，三藏，即经律论三藏。法师以三藏之法自行，复以三藏之法化他，故名三藏法师。鸠摩罗什，译师之名。梵语鸠摩罗什，华言童寿，谓童年而有耆德也。详见本传，兹不重出。&nbsp;经分三十二分，相传为昭明太子所立，原译所无。历代注者，以其破碎经意，皆不取以为科节依据。宗泐注本亦是如此，今遵之。</p><p style="line-height:1.5em">　　二、简解经文。</p><p style="line-height:1.5em">　　“如是我闻。一时，佛在舍卫国，祗树给孤独园。与大比丘众，千二百五十人俱。”&nbsp;如是者，指一经所闻法体。如名不变，是曰无非。不变、无非，即诸法实相的法体。我闻者，阿难云，如是之法，是我从佛而闻也。一时者，即如来说法，听者云集，机教相合，说听一周，名为一时。佛者，具云佛陀，此翻觉者，所谓自觉、觉他、觉满，最极尊贵，名之为佛。舍卫国者，波斯匿王都城。梵语舍卫，华言丰德。谓国有财宝之丰，民有多闻之德。祗树给孤独园者，只陀太子施树，给孤独长者(须达多)买园，共立精舍，请佛而住。此说法之处。与大比丘众者，此闻法之众。比丘，梵语，华言乞士。上乞法以资慧命，下乞食以资色身。千二百五十人俱者，此诸弟子，凡佛说法之处，常随侍也。三迦叶兄弟及徒众一千人，舍利弗与目犍连徒众各一百人，耶舍长者子及同学共五十人。以上内容，具六种成就：如是，信成就;我闻，闻成就;一时，时成就;佛，主成就;舍卫国，处成就;千二百五十人，众成就。冠于诸经之首，谓之通序。如来临灭度时，阿难问佛，一切经前，当安何语?佛言：当安如是我闻等语，非但我法如是，三世诸佛悉皆如是。(以上为通序，亦名证信序)&nbsp;“尔时世尊，食时，着衣持钵，入舍卫大城乞食。於其城中，次第乞已，还至本处，饭食讫，收衣钵，敷坐而坐。”&nbsp;此段为别序，亦名发起序，以佛乞食为发起者，因为佛欲说无住相行施，故先以乞食作为发起。佛以禅悦法喜为食，不须段食，而行乞者，示同凡僧。令弟子知折己慢幢，生彼众生福田耳。尔时者，此时也。世尊者，十号之一，为世所尊也。&nbsp;食时者，辰时也，着衣者，服僧伽黎衣也。持钵者，持应量器也，次第乞者，不择穷富也。本处者，给孤独园也。洗足者，食讫而洗足也。敷座而座者，敷座具跏趺而坐也。&nbsp;“时长老须菩提在大众中，即从座起，偏袒右肩，右膝着地，合掌恭敬，而白佛言：希有世尊，如来善护念诸菩萨，善付嘱诸菩萨。”&nbsp;长老须菩提为本经发起之人。称长老者，以其德长年老也。梵语须菩提，华言空生。亦名善吉、善现。初生之时，其家宝藏忽空，故名空生。其父大惊，召相者占卜，得爻既善且吉，故名善吉。七日后，宝藏复现，故名善现。尊者解空第一。从座而起至恭敬白佛，乃请法之仪式。希有者，赞佛之词。善护念者，谓佛善护念现在根熟菩萨，通过着衣持钵乞食趺坐等事，令悟实相不离衣食行坐之间，从而与佛同住实相，得佛法身护念也。善付嘱者，谓佛善付嘱未来根未熟菩萨，通过着衣持钵乞食趺坐等事，令知佛之四威议亦与普通比丘无异，从而谨持佛之毗尼律行。护念、付嘱，即希有之事也。&nbsp;“世尊。善男子善女人，发阿耨多罗三藐三菩提心，云何应住?云何降伏其心?”&nbsp;梵语阿耨多罗三藐三菩提，华言无上正等正觉。即佛果之称。须菩提问意，以如来护念付嘱现在未来菩萨令成佛果，但后来菩萨虽发上求下化之心，未知其心如何安住于大乘?如何降伏妄心?使直至成佛不遭退失之虞。&nbsp;“佛言：善哉!善哉!须菩提，如汝所说，如来善护念诸菩萨善付嘱诸菩萨。汝今谛听，当为汝说。善男子善女人，发阿耨多罗三藐三菩提心，应如是住，如是降伏其心。唯然世尊，愿乐欲闻。”&nbsp;善现既赞叹佛于衣食行坐中能善护念善付嘱诸菩萨为希有之事。又能从大悲心度生出发，请问住心、降心之法，皆妙称佛心，故佛重言“善哉”。汝今谛听，当为汝说者，谓汝当谛实而听，从闻而思，思后起修也。“应如是住，如是降伏其心”者，此为如来诫约之辞。善现深会佛意，故恭敬应诺云：唯然，愿闻是法也。&nbsp;“佛告须菩提，诸菩萨摩诃萨应如是降伏其心。”</p><p style="line-height:1.5em">　　善现双问安住与降伏，如来但答降伏其心者，因为真妄同源，降伏妄心，自然安住真心。举降伏即摄安住之法矣。&nbsp;“所有一切众生之类，若卵生、若胎生、若湿生、若化生。”</p><p style="line-height:1.5em">　　依壳而生曰卵生;胎藏而生曰胎生;借湿(气)而生曰湿生;倏然而生曰化生。人与畜生，具有四生，诸天，地狱中阴，惟是化生，鬼通胎化二生，皆属欲界。&nbsp;“若有色，若无色，若有想，若无想，若非有想，若非无想。”</p><p style="line-height:1.5em">　　有色者，谓欲色二界，无色者，谓无色界。若有想，即识处天，若无想，即无所有处天，若非有想、非无想，即非想非非想处天。&nbsp;“我皆令入无馀涅盘而灭度之。如是灭度无量无数无边众生，实无众生得灭度者，何以故?须菩提，若菩萨有我想、人相、众生相、寿者相，即非菩萨。”&nbsp;此段经文，是菩萨所修理观。具有四心：谓广大心，胜心，常心，不颠倒心。慈氏菩萨颂云：“广大第一常，其心不颠倒。”所有一切众生之类，菩萨所缘度生境之广，即广大心也。我皆令入无馀涅盘而灭度之。即胜心也。此非小乘无馀涅盘，乃如来究竟之大涅盘也。实无众生得灭度者，了达生佛一如，即常心也。无我相、人相、众生相、寿者相者，此不颠倒心也。若有四相，即名四倒。故“若菩萨有我相人相众生相寿者，不名菩萨”也。我者，于五蕴中妄见有我及我所也。人者，妄计我生人中，异于馀处。众生者，妄计五蕴和合而生。寿者，妄计我受一期果报，即若长若短之寿命也。此皆颠倒妄想，若菩萨能用般若妙智，照了性空，本无四相，名降伏妄心，否则不名菩萨也。&nbsp;“复次须菩提，菩萨於法，应无所住，行於布施。所谓不住色布施，不住声香味触法布施。须菩提，菩萨应如是布施，不住於相。”&nbsp;此一段是理观事行双修，不住，是理观;布施是事行。法指六尘诸法。菩萨所修六度万行，以布施为首，实摄后之五度。布施有三：一资生施。即以财物资他众生;二无畏施。无畏摄持戒忍辱二度。持戒故，不恼无冤众生;忍辱故，不报有冤众生。三法施。法施摄精进、禅定、智慧三度。对众说法无倦，即摄精进度;破疑析难，说法无乱，即摄禅定度;鉴机施教，不颠倒说法，即摄智慧度。菩萨行施，了达三轮体空，即内不住能施我相，外不住受施人相，中不住所施财法等相。是名不住於相。佛告善现，应如是不住相而行布施，即能降伏妄心。盖若能如是行施，，则一一度无非实相全体大用，故能降伏其心也。&nbsp;“何以故，若菩萨不住相布施，其福德不可思量。须菩提，於意云何，东方虚空可思量不?不也，世尊。南西北方四维上下虚空可思量不?不也，世尊。须菩提，菩萨无住相布施，福德亦复如是，不可思量。须菩提，菩萨但应如所教住。”&nbsp;此一段经文，恐有人疑云：既然离相布施为因，则福报之果，为离相之故而不可得。故佛告之曰，离相之施，其福转多。因为不住相布施，施契性空，性空无边故，施福亦无边。故举十方虚空为喻。“如所教住”者，即是说，应如佛所教，不住六尘相而行施也。(以上答降伏、安住之问竟。)</p><p style="line-height:1.5em">　　一断无住行施得佛疑。</p><p style="line-height:1.5em">　　“须菩提，於意云何，可以身相见如来不?不也，世尊。不可以身相得见如来。何以故，如来所说身相，即非身相。佛告须菩提，凡所有相，皆是虚妄，若见诸相非相，即见如来。”&nbsp;此疑从上文不住相布施而来。前段经文说无住相行施，降伏妄心，是成佛之因，佛恐善现疑佛果是有为身相，以离相行施之因行，得成有身相之果佛，岂非因果不相符契耶!故佛问之曰：可以身相见如来否?善现悟佛法身之理，随即答云：不可以身相得见如来。何以故，因为有相者是应身，无相者是法身。法身是体，应身是用，用从体起，应即是法。是故“如来所说身相，即非身相。”若能了达体用不二之意，则一切世界之相，无非真如，无非佛体，故佛印可云：“若见诸相非相，即见如来。”</p><p style="line-height:1.5em">　　二断因果俱深无信疑。</p><p style="line-height:1.5em">　　“须菩提白佛言：世尊，颇有众生得闻如是言说章句，生实信不?”&nbsp;此疑从前无住行施，非相见佛二段经文而来。无住行施，因深。非相见佛，果深。因果俱深，善现疑末世在迷钝根众生，不知如是能生信心否?如是言说章句，即指无住行施，非相见佛等言句。&nbsp;“佛告须菩提，莫作是说，如来灭后，后五百岁，有持戒修福者，於此章句，能生信心，以此为实。”&nbsp;莫作是说者，佛之诫辞。末世自有具福德众生，闻此般若章句，能生实信。如来灭后，后五百岁者，准大集经中预记云，有五个五百岁。初五百岁，解脱坚固。众生修行，得道者多;二、五百岁，禅定坚固。修行者多，得道者少;三、五百岁，多闻坚固。闻道者多，修行者少;四、五百岁，塔寺坚固。造寺者多，修行者更少;最后五百岁，斗争坚固。邪说流行，斗争不休。今乃最后五百岁也。有持戒修福能生信心者，持戒，戒学;修福，定学;能生信心，慧学。即三学俱备之人能生实信也。&nbsp;“当知是人，不於一佛二佛而种善根，已於无量千万佛所，种诸善根，闻是章句，乃至一念生净信者。</p><p style="line-height:1.5em">　　是人，即指能生实信之人，若论生信之由，乃从多佛所已种善根，故闻此大乘之法，能生信心。乃至于一念之少时能生信心，亦是曾从佛所种诸善根之故。&nbsp;“须菩提，如来悉知、悉见。是诸众生，得如是无量福德。”</p><p style="line-height:1.5em">　　闻是章句，乃至一念生于净信，诸佛他心佛眼，无不尽知、尽见，所以得无量福德也。&nbsp;“何以故?是诸众生，无复我相、人相、众生相、寿者相，无法相，亦无非法相。”&nbsp;此段经文，顺释得福之故，由于生法二空也。无复我相人相众生相寿者相，此生空也。无法相，亦无非法相，此法空也。&nbsp;“何以故?是诸众生，若心取相，则为着我人众生寿者，若取法相，则着我人众生寿者。何以故，若取非法相，则着我人众生寿者。”&nbsp;此段经文，反显违经而有四相，则无福德也。若心取相下二句，此生执也。若取法相下二句，此法执也，何以故下，明若取非法相，亦是执药成病，仍为法执之相也。&nbsp;“是故不应取法，不应取非法。以是义故，如来常说，汝等比丘，知我说法，如筏喻者，法尚应舍。何况非法。”&nbsp;此结上文而作证劝也。不应取法者，空能观之智也。不应取非法者，空所观之境也。论云：善如法，尚不应取，何况非法。今所谓法者，是指观五阴空为法，执五阴相为非法。即以阴空为药，名法。阴有为病，名非法。阴病既除，空药亦遣。非法既谢，在法亦亡。筏喻者，犹如渡川，先应取筏，登彼岸已，筏亦舍之。故云：“法尚应舍，何况非法。”</p><p style="line-height:1.5em">　　三断无相云何得(佛)说(法)疑。</p><p style="line-height:1.5em">　　“须菩提，於意云何，如来得阿耨多罗三藐三菩提耶!如来有所说法耶!”&nbsp;此疑亦从向说不可以身相得见如来，佛非有为相而来。佛既非有为相，何故释尊树下得道，诸会说法耶!佛为断此疑，故以得佛、说法二事，问须菩提。验彼如何回答。&nbsp;“须菩提言，如我解佛所说义，无有定法，名阿耨多罗三藐三菩提。亦无有定法如来可说，何以故，如来所说法，皆不可取，不可说，非法，非非法。所以者何，一切贤圣，皆以无为法而有差别。”&nbsp;宗泐大师说，真如法体，离有无相，离言说相，岂可以耳闻，心得耶!当知树下得道，诸会说法，但应身耳。其报身法身，无得无说。然应即法报，三位一体，得与无得，说与无说，岂有定法可说。善现解佛问意，即答：无道可证，无法可说。何以故下，善现自释云，由不可取，不可说故，非法，非非法。言非法者，不可以有取;言非非法者，不可以无取。由不可取，故不可说。然如来垂示应身，有证道、有说法者，为度生故，于非有、非无体上，无说而说也。一切贤圣者，三世十方佛菩萨也。“无为法”者，自证之理，泯一切相之真谛也;差别者，化他之用，立一切法之俗谛也。诸佛说法，不离二谛，吾佛亦然。&nbsp;“须菩提，於意云何，若人满三千大千世界七宝，以用布施，是人所得福德，宁为多不?须菩提言：甚多。世尊，何以故，是福德，即非福德性，是故如来说福德&nbsp;多。若复有人，於此经中，受持乃至四句偈等，为他人说，其福胜彼。何以故，须菩提，一切诸佛及诸佛阿耨多罗三藐三菩提法，皆从此经出。须菩提，所谓佛法者，即非佛法。”</p><p style="line-height:1.5em">　　此段经文是以财施福德较量法施持说功德。佛问，假如有人以三千大千世界七宝为施，其福多否?善现会意，答云甚多。但此乃离福德性的有为福德，姑且言其多耳。佛又言：离性布施有为福报虽多，而若人受持此经为人演说，能趣菩提，其福胜彼。言“受持乃至四句偈”者，以少况多，谓其福亦胜财施福也。盖诸佛之身及所证之法，无不从此般若而生，故称般若为佛母。佛复恐於此执着，不复更修馀福，故复告云：“所谓佛法者，即非佛法。”</p><p style="line-height:1.5em">　　四断声闻得果是取疑。</p><p style="line-height:1.5em">　　“须菩提，於意云何，须陀洹能作是念，我得须陀洹果不?须菩提言：不也。世尊，何以故，须陀洹名为入流而无所入，不入色声香味触法，是名须陀洹。”&nbsp;此疑从上无为法不可取、不可说而来。疑曰：既然无为法不可取、不可说，云何声闻四果各取所证而说，岂非是有所取，有所说耶!恐起此疑，佛故举四果为取?为无取?而问善现。尊者皆以离着答之。盖深会佛意也。梵语须陀洹，华言入流，亦云预流，声闻初果，已断八十八使见惑，出三界，预入圣人之流。言无所入者，不着於所入之流。又：初果已断见惑，不着於色等六尘境界，故云“不入”也。&nbsp;“须菩提，於意云何，斯陀含能作是念我得须陀含果不?须菩提言：不也，世尊，何以故，斯陀含名一往来，而实无往来，是名须陀含。”&nbsp;梵语斯陀含，华言一来，声闻二果。欲界有九品思惑，此果已断前六品，后三品未断，尚须来欲界一度受生，故云一来。言“实无往来”者，谓不着於往来之相也。&nbsp;“须菩提，於意云何，阿那含能作是念，我得阿那含果不?须菩提言：不也，世尊，何以故，阿那含名为不来，而实无不来，是故名阿那含。”&nbsp;梵语阿那含，华言不来，声闻三果。此果已断欲界九品思惑尽，不复还来欲界受生，故云“不来”。言“实无不来”者，谓不着於不来之相也。&nbsp;“须菩提，於意云何，阿罗汉能作是念，我得阿罗汉道不?须菩提言：不也，世尊，何以故，实无有法，名阿罗汉。若阿罗汉作是念，我得阿罗汉道，即为着我、人、众生、寿者。”&nbsp;梵语阿罗汉，华言无学，声闻第四果。此果断三界见思惑俱尽，声闻极果，更无可学，故名无学。实无有法名阿罗汉者，谓实无“无学”所证之相也。若言有所证，即着我等四相矣。&nbsp;“世尊，佛说我得无诤三昧，人中最为第一，是第一离欲阿罗汉，世尊，我不作是念，我是离欲阿罗汉。世尊，我若作是念，我得阿罗汉道，世尊则不说须菩提是乐阿兰那行者，以须菩提实无所行，是名须菩提是乐阿兰那行者。”&nbsp;此段经文是善现引自己所证离着为证，令人生信也。然善现所证之果，不过无学，而世尊称其第一者，以无诤故也。梵语阿兰那，华言无喧，亦云寂静，皆无诤之义。“实无所行”者，谓不着於所行之行也。</p><p style="line-height:1.5em">　　五断释迦於然灯佛所得记是有取义。</p><p style="line-height:1.5em">　　“佛告须菩提，於意云何，如来昔在然灯佛所，於法有所得不?不也，世尊。如来在然灯佛所，於法实无所得。”&nbsp;此段文是断释迦於然灯佛所得记是有取疑。此亦从第三疑中不可取、不可说而来。上面善现述自己所证离着，固可无惑矣，而如来又恐善现疑佛昔受然灯之记，是於法有所得，故发此问。善现答以实无所得，是更无疑矣。然灯佛是释尊第二阿僧只劫本师，大智度论云：此佛降生王宫，身光如灯，以至成佛，亦名然灯。</p><p style="line-height:1.5em">　　六断严土违於不取疑。</p><p style="line-height:1.5em">　　“须菩提，於意云何，菩萨庄严佛土不?不也，世尊，何以故，庄严佛土者，即非庄严，是名庄严。是故须菩提，诸菩摩诃萨应如是生清净心，不应住色生心，不应住声香味触法生心，应无所住而生其心。”&nbsp;此段经文亦从第三疑中不可取而来。上面说四圣果位是无所得，如来因地亦无所得。恐疑菩萨修行六度、庄严佛岂非是有所取耶!为断此疑，佛故举此以问善现，尊者答云：不也。何以故下，徵释其义，菩萨修行、严土，行乃无作之行(不住于相)土亦非严而严，(离相严土)庄严佛土者，乃非严而严，离相庄严，故云：“即非庄严。是名庄严。”既而如来又告善现云：为菩萨者，应如是生清净心，即非取而取，不住着六尘之相。若心住着六尘，即为污染，不得名为清净心，故云“应无所住而生其心。”应无所住，即不住着于六尘境，而生其心，即生起六度万行之心。终日无住，终日生心，说虽有二，原为一事也。</p><p style="line-height:1.5em">　　七断受得报身有取疑。</p><p style="line-height:1.5em">　　“须菩提，譬如有人，身如须弥山王，於意云何，是身为大不?须菩提言，甚大，世尊。何以故，佛说非身，是名大身。”&nbsp;此段经文亦从第三疑中不可取而来。上面说圣人之法既无为无取，所得报身，岂非有取。恐有此疑，故佛设喻有人如须弥山王为问。须弥山者，梵语须弥庐，华言妙高。此山四宝所成，曰妙。高出众山，曰高。居大海之中，下踞金刚际，上齐忉利天。入水八万四千由旬，出水亦然。统六万诸山，故称山王。有人，譬佛之报身。尊者领会佛问意，须弥自无分别，我是山王，故得称大，报身离着，亦复如是，故答甚大。何以故下，自释云，佛之报身，远离诸漏，(不着报佛之身)，名之为非。万德庄严，名之为大。故曰：“佛说非身，是名大身。”&nbsp;“须菩提，如恒河中所有沙数，如是沙等恒河，於意云何，是诸恒河沙，宁为多不?须菩提言：其多，世尊，但诸恒河，尚多无数。何况其沙。须菩提，我今实言告汝，若有善男子善女人，以七宝满尔所恒河沙数三千大千世界，以用布施，得福多不?须菩提言，甚多，世尊。佛告须菩提，若善男子善女人，於此经中，乃至受持四句偈等，为他人说，而此福德，胜前福德。”&nbsp;恒河，印度之河，周四十里，佛多在恒河近处一带说法，故常取以为喻。前说一三千大千世界七宝布施，以喻持说此经一四句偈福胜。今以无量大千世界七宝布施，不如持说此经一四句偈福胜，何故施福转胜於前耶!因前未曾说四果无心(无取着心)受记无得，国土不严而严，佛身无证而证等内容，凡夫不知，若先说持说此经一四句偈之福，胜于恒河大千世界七宝布施，众生不易生信，故仅举持说此经之福，胜彼一三千大千世界七宝布施。今既广说离相无著之法，众生闻法信解，故方举增胜之喻。盖以恒河沙数三千大千世界七宝布施，其福虽多，乃有为之福，不出轮回。持说此经一四句偈，乃无漏之福，为成佛之因，故其福不可较量也。&nbsp;“复次须菩提，随说是经，乃至四句偈等，当知此处，一切世间天人阿修罗皆应供养，如佛塔庙，何况有人，尽能受持读诵。须菩提，当知是人成就最上第一希有之法，若是经典所在之处，则为有佛，若尊重弟子。”&nbsp;藏佛舍利之处，谓之塔;奉佛形像之处，谓之庙。随说此经四句偈处，其处超胜，一切世界皆当敬之，如佛塔庙。何况能具足受持读诵耶!“成就最上第一希有之法”者，成就无上佛果菩提也。若是经典所在，即佛之所在。持说之人，即佛弟子，固当尊重恭敬之也。&nbsp;“尔时须菩提白佛言：世尊，当何名此经，我等云何奉持。佛告须菩提，是经名为金刚般若波罗蜜，以是名字，汝当奉持。所以者何，须菩提，佛说般若波罗蜜，即非般若波罗蜜即非般若波罗蜜，是名般若波罗蜜。须菩提，於意云何。如来有所说法不?须菩提白佛言：世尊，如来无所说。”&nbsp;善现既闻持经成就希有之法，故问如来，此经何名?云何奉持?佛答，此经名金刚般若，能断一切疑执，故当奉持。断惑虽仗般若之智，然法性本空，般若离相，不可取着，故云“即非般若波罗蜜”。不坏假名，故云“是名般若波罗蜜。”如来又恐善现未达般若性空宗旨，谓有所言说，故诘之云：“如来有所说法不?”善现了知说即无说，乃答云：“如来无所说。”&nbsp;“须菩提，於意云何，三千大千世界所有微尘，是为多不?须菩提言，甚多，世尊。须菩提，诸微尘，如来说非微尘，是名微尘。如来说世界，非世界，是名世界。”&nbsp;此节经文由前七宝布施而来。前以无量大千世界七宝布施，得福虽多，乃有为福报，非解脱因。故遂以世界、微尘为喻，盖凡夫不达尘界性空，以世界析为微尘，则尘无自性;以微尘积为世界，则界无自性。悉假因缘，因缘生法故空，以大千世界七宝布施之有漏痴福，亦犹如此，故不及持说此经之福为胜也。非微尘、非世界者，藕益大师《破空论》说：“般若菩萨了知微尘、世界无实性，故云：即非微尘、世界(当体即空故)。了知无性之性，即是微尘、世界之实性，(不坏尘、界假相)，故云是名微尘、世界。斯则空有双明，遮照不二，所以福德超胜也。”&nbsp;“须菩提，於意云何，可以三十二相见如来不?不也，世尊，不可以三十二相得见如来。何以故，如来说三十二相，即是非相，是名三十二相。”&nbsp;“三十二相”者，应身相也。“非相”者，法身相也。“是名三十二相”者，法身为应身之本，应即是法，法即应，不妨说有三十二相也。众生多执正报色身为实，未知当机领会离相见法身之旨否?故佛问善现，可以三十二相，见如来法身否?当机已悟应身佛相虽然庄严，终是有为生灭之法，故答云：“不可以三十二相得见如来。”何以故下，徵释。“即是非相”者，非是法身无为之相。“是名三十二相”者，法为应本，离相观之，法即是应，应即是法，不妨说名有三十二相也。&nbsp;施宝之福，若不能离相，虽多终有尽时，如应身，终是有为生灭之法。经之持说功德，犹如法身，福终无尽，必得法身也。&nbsp;“须菩提，若有善男子善女人，以恒河沙等身命布施，若复有人，於此经中，乃至受持四句偈等，为他人说，其福其多。”&nbsp;前七宝布施，外财也。此身命布施，内财也。身施如尸毗王割肉喂鹰。命施如萨埵将身饲虎。以轻重较之。则外财轻而易施，内财重而难施。然此二施皆属有漏因果，总不如受持四句为他人说，能取菩提妙果&nbsp;。</p><p style="line-height:1.5em">　　“尔时须菩提，闻说是经深解义趣，涕泪悲泣而白佛言：希有世尊，佛说如是甚深经典，我从昔来，所得慧眼，未曾得闻如是之经，世尊，若复有人，得闻是经信心清净，则生实相。当知是人，成就第一希有功德。世尊，是实相者，即是非相，是故如来说名实相。”&nbsp;善现知舍身所感之福，不如持说此经之福胜。得闻此经，感佛恩深，遂悲泣流涕而白佛言：“希有世尊”。自谓从昔已来，未曾闻是经典，若人闻是经，信心清净，则能生乎实相，(实相无生而言生者，观智现前，说名为生也)是人即为成就第一希有功德。实相即是“非相”者，非有相，非无相，非亦有亦无相，非非有非无相，(离一切相，即一切法)，是故如来说名即是实相也。&nbsp;“世尊，我今得闻如是经典，信解受持，不足为难。若当来世，后五百岁，其有众生，得闻是经，信解受持，是人即为第一希有。何以故，此人无我相、无人相、无众生相、无寿者相。所以者何，我相即是非相，人相、众生相、寿者相，即是非相。何以故，离一切诸相，即名诸佛。”&nbsp;善现曰：我今值佛，获闻是经，不以为难。而未来众生得闻是经始为希有，所以希有者，以依此经修行，不起我人众生寿者四相，即是非相。非相者，即是非有相、非无相之实相也。若离此诸相，即成正觉，故曰，即名诸佛也。&nbsp;“佛告须菩提，如是如是。若复有人，得闻是经，不惊不怖不畏，当知是人甚为希有，何以故，须菩提，如来说第一波罗蜜，即非第一波罗蜜，是名第一波罗蜜。”&nbsp;如是，如是，印可之辞。般若本是难信之法，若非大乘根器之人，猝闻此法，未免惊愕、疑怖、畏惧。能闻此法而不生惊畏者实为希有。此希有法，无与等者，故云“第一。”然法本无说，恐凡愚于法取着，故云“即非第一波罗蜜，”有因缘故(指有四悉檀利益)，亦可得说，故云“是名第一波罗蜜。”</p><p style="line-height:1.5em">　　八断舍身未脱苦果疑。</p><p style="line-height:1.5em">　　“须菩提，忍辱波罗蜜，如来说非忍辱波罗蜜，是名忍辱波罗蜜。何以故，须菩提，如我昔为歌利王割截身体，我於尔时，无我相、无人相、无众生相、无寿者相。何以故，我於往昔，节节支解时，若有我相、人相、众生相、寿者相，应生嗔恨。须菩提，又念过去於五百世，作忍辱仙人，於尔所世，无我相、无人相、无众生相、无寿者相。”&nbsp;此疑亦从上舍身布施而来。前云舍身命之福，其福虽多，乃有漏之福，是生死因，不及持说此经之福。此之行忍舍身，亦是舍身命施，云何不成苦因耶?佛为断此疑，故呼善现而告之，离相行忍，是无漏因，故不成苦因而能到彼岸也。忍者，安受曰忍。辱者，毁害曰辱。忍辱，六度之一也。“如来说非忍辱波罗蜜”者，为遣着也。恐迷者执着，执有辱可忍，此则犹未离相，仍为法执，须遣法执，故云“非忍辱波罗蜜”也。是名忍辱波罗蜜者，虽不执相，亦不坏相，不妨说名波罗蜜也。如是离相忍行，佛昔因地曾行，故引歌利王之事以证之。梵语歌利，此云极恶。佛于宿世，曾作仙人，山中修道，王因畋猎，见而不喜，遂割其耳鼻，复截其手足，时仙人略无嗔恨，以慈忍力，身复如故。盖能了达我人等四相皆空，故无苦也。又引过去五百世中作忍辱仙以证之者，明行忍行非止一世也。&nbsp;“是故须菩提，菩萨应离一切相，发阿耨多罗三藐三菩提心。不应住色生心，不应住声香味触法生心，应生无所住心。若心有住，则为非住。是故佛说菩萨心不应住色布施。须菩提，菩萨为利益一切众生，应如是布施。如来说一切诸相，即是非相。又说一切众生，即非众生。”&nbsp;是故二字，承上起下，是以佛累世离相行忍得成菩提之故，告善现云：修学般若菩萨应离一切相发菩提心。离相即不住色等六尘也。“应生无所住心”者，心无所住，即能住菩提。若心有住，则非住于佛道矣。菩萨所行六度，皆应离相，布施为六度之首，举布施一度而摄馀五度，故云不应住色布施。菩萨如是行施，能利益一切众生。若存施受之心，则非无住矣。如来说一切诸相，即是非相，众生即非众生者，遣着之辞。又恐人着于空见，谓既云离一切相，如何行施利生?故释之云：如来说一切诸相，当体即是非相，不是拨相而别求非相。又恐人生于有见，谓既云利益众生，如何无众生相?故释之云：又说一切众生，即非众生。此正欲人行即相离相之布施，利无生幻生之众生也。</p><p style="line-height:1.5em">　　九断离相证法无性难信疑。</p><p style="line-height:1.5em">　　“须菩提，如来是真语者，实语者，如语者，不诳语者，不异语者。须菩提，如来所得法，此法无实无虚。”&nbsp;此疑从上为利生行施而来。如来前说菩萨应当无住行施，又说一切众生，即非众生。虽然如来所得菩提妙果，如理而证，如证而说，无不当理，但此离一切相，证法无性之说，世间之人，如何能信其说不虚耶!佛恐善现致有此疑，故举五语以告之。真语者，真名不伪，如来不说假语故;实语者，实名无虚，如来无虚语故;如语者，如者当理，称理而说故;不诳语者，所说不欺诳于众生也;不异语者，如来所说事理等法，皆无异语故。“如来所得法，此法无实无虚”者，如来所证之法，即诸法之实性，即中道第一义谛。此法离一切&nbsp;相，故不住有边。即一切法，故不住空边。双照二边。故云：“无实无虚”也。</p><p style="line-height:1.5em">　　十断利生行施不住疑。</p><p style="line-height:1.5em">　　“须菩提：若菩萨心住於法而行布施，如人入暗，则无所见。若菩萨心不住法而行布施，如人有目，日光明照，见种种色。”&nbsp;此疑从上不住相行施而来。上说菩萨为利益一切众生故，应如是布施。既已炽然行施，云何说不住相耶!为断此疑，佛举反正二喻，以显住相则暗，无住则明。若菩萨发心，住于六尘行施，而不达三轮体空，心由住法，不成檀波罗蜜。如人入暗，则无所见。暗室，喻无般若智照，无所见，喻不见实相妙理。若菩萨发心，不住六尘行施，达三轮体空，则心无所住，即成檀波罗蜜。如人有目，在日光中，见种种色。日光，喻般若妙慧。种种色，喻三施万行，了达一一无非实相妙理也。是故但知布施，不知离相，唯得有漏之福。若知离相行施，终获菩提之果。&nbsp;“须菩提，当来之世。若有善男子善女人，能於此经，受持读诵，则为如来以佛智慧，悉知是人，悉见是人。皆得成就无量无边功德。”&nbsp;当来，即末法之世。若有人能於此经受持、读诵，依文字般若，起观照般若，修无住之行，如是必契实相妙理。故即为如来佛智鉴知，佛眼所见。既行胜行，必获妙果，恒沙称性功德，悉得现前，故曰成就无量无边功德也。&nbsp;“须菩提，若有善男子善女人，初日分以恒河沙等身布施，中日分以恒河沙等身布施，后日分亦以恒河沙等身布施，如是无量百千万亿劫以身布施。若复有人，闻此经典，信心不逆，其福胜彼。何况书写、受持、读诵，为人解说。”&nbsp;此段经文显般若无住之功，超胜多劫身命布施。初日分者，寅卯辰时也。中日分者，己午未时也。后日分者，申酉戍时也。一日三时，舍无量身，复经无量劫，世间固无此事，以况闻经生信福德之胜。“信心不逆”者，即随顺此经文字般若无住之义，不生疑谤也。能发信心，“信为道源功德母”，故其福超胜。何况书写、受持、读诵、为人解说耶!信力曰受。念力曰持。对文曰读。背文曰诵。书写受持读诵，自利也。为人解说，利他也。二利具备，其福何可较量。&nbsp;“须菩提，以要言之，是经有不可思议、不可称量无边功德，如来为发大乘者说，为发最上乘者说。若有人能受持读诵，广为人说。如来悉知是人，悉见是人皆得成就不可量、不可称、无有边、不可思议功德。如是人等，即为荷担如来阿耨三藐三菩提。何以故，须菩提，若乐小法者，着我见、人见、众生见、寿者见，则於此经不能听受、读诵、为人解说。”&nbsp;上云书写、受持、读诵、解说，福胜恒河沙劫施，不能具说，今撮要言之，此般若经体，不可以心思，不可以口议，心欲缘而虑亡，口欲谈而词丧，故不可思议。无住之义，乃离相之法，其功德广大，不可得而称量。“如来为发大乘者说，为发最上乘者说”，二句，明独被大机。非乐小法者所得闻，故曰，为发大乘者说。此经乃最上一佛乘，为被圆顿菩萨之机而说。故曰，为发最上乘者说。若能受持、读诵、广为人说，则为成就不可思议功德，以其能绍隆佛种，使不断绝，任持运行，犹如荷担。故云如是人等，则为荷担如来无上菩提。“若乐小法者”下，明小乘人所不堪。彼小乘人，不能听受读诵，为人解说，为着我等四见故也。&nbsp;“须菩提，在在处处，若有此经，一切世间天人阿修罗所应供养，当知此处，即为是塔，皆应恭敬，作礼围绕，以诸华香而散其处。”&nbsp;在在处处，言经之所在，其处不一。或伽兰精舍，或庄园宅舍。但有此经，一切天人修罗皆应供养，敬如佛塔。塔为藏舍利之处，此般若经卷所在，即是如来法身舍利宝塔，可不恭敬作礼围绕，以诸香花而散其处乎。&nbsp;“复次须菩提，善男子善女人，受持读诵此经，若为人轻贱，是人先世罪业，应堕恶道，以今世人轻贱故，先世罪业，则为消灭，当得阿耨多罗三藐三菩提。”&nbsp;持诵此经者，固当人皆恭敬而反被人轻贱者，以宿世恶业应堕恶道，合受苦报，今因持诵此经功德，但被人轻贱，先世罪业即为消灭，当得无上菩提，持经功德可谓大矣。&nbsp;“须菩提，我念过去无量阿僧只劫，於然灯佛前，得值八百四千万亿那由他诸佛，悉皆供养承事无空过者。若复有人，於后末世，能受持读诵此经，所得功德，於我所供养诸佛功德，百分不及一，千万亿分，乃至算数譬喻所不能及。”&nbsp;此佛举自身过去事佛之福，较量持经功德。以显经用不可思议也，阿僧只，此翻无央数，那由他者，十亿为俱胝，十俱胝为那由他。相当于千亿之数。如来过去于然灯佛前，曾值遇八百四千万亿那由他诸佛，悉皆供养承事，无有一佛所空过者，则其功德可谓大矣，乃言不及末世持诵此经功德者，盖持经功德。能起般若观智，达无住、离四相，乃至得证菩提。而供佛福报，但是事相，故供佛之福，百千万亿分不及持经功德之一分，甚至算数譬喻亦所不及。&nbsp;“须菩提，若善男子善女人，於后末世，有受持、读诵此经，所得功德，我若具说者，或有人闻，心则狂乱，狐疑不信。须菩提，当知是经义，不可思议，果报亦不可思议。”&nbsp;此总结般若妙用。此经非大乘根器不能持诵，而末世持诵者所感功德，亦不可思议，我若具说，浅识闻之，以其不见真理，莫测妙用，故闻必狐疑不信，故不具说。盖此经义趣与其果报，不可思议故也。</p><p style="line-height:1.5em">　　十一断安住降伏存我疑。</p><p style="line-height:1.5em">　　“尔时须菩提白佛言：世尊。善男子善女人发阿耨多罗三藐三菩提心，云何应住?云何降伏其心?”&nbsp;善现前曾问此义，至是又复重问者，何也?问辞虽同，其意则别。前之问意，但闻能住、能降之法。此之问意，若谓我能住、我能降，存此分别，亦是我法二执，障于真理无作之道，如何才可无过，故又兴此问。&nbsp;“佛告须菩提，若善男子善女人，发阿耨多罗三藐三菩提心者，当生如是心，我应灭度一切众生，灭度一切众生已，而无有一众生实灭度者。何以故?须菩提，若菩萨有我相、人相、众生相、寿者相，则非菩萨。所以者何，须菩提，实无有法，发阿耨多罗三藐三菩提。”&nbsp;此节文意，亦与前同，更深一层。盖前但是破情显智，所破之情，乃是我等四相粗执，所显之智，即般若真智。自此而下，是忘智显理，所破乃我人等细执，所显乃实相般若之理。约位，由此贤位(三贤位)渐入圣阶(十地位)矣。“实无有发阿耨多罗三藐三菩提心者，正所以遣其微细我人等相之执也。</p><p style="line-height:1.5em">　　十二断无因何得有果疑。</p><p style="line-height:1.5em">　　“须菩提，於意云何，如来於然灯佛所，有法得阿耨多罗三藐三菩提不?不也，世尊。如我解佛所说义，佛於然灯佛所，无有法得阿耨多罗三藐三菩提。”&nbsp;此疑从上实无有法发菩提心而来。疑谓既无发心者，则是无因。既无因，则无果，何得有授记作佛得菩提果之事。佛恐善现潜有此疑，故举此以问。善现已会法体本有，并无新得，故得受记之旨，故答云：佛于然灯佛所，无有法得阿耨多罗三藐三菩提。&nbsp;“佛言：如是，如是。须菩提，实无有法，如来得阿耨多罗三藐三菩提。须菩提，若有法，如来得阿耨多罗三藐三菩提者，然灯佛则不与我授记，(佛因地为善慧菩萨时，布发掩泥，得然灯佛受记)汝於来世，当得作佛，号释迦牟尼，以实无有法得阿耨多罗三藐三菩提，是故然灯佛与我授记，作是言：汝於来世当得作佛，号释迦牟尼。”</p><p style="line-height:1.5em">　　佛以善现所见不谬，故印可曰：如是，如是。又反覆告之者，要令善现知法无所得，深契至理，故得受记。盖如来所证妙果，乃心地本具法门，离诸名相，无授受中而论授受也。</p><p style="line-height:1.5em">　　十三断无因则无佛法疑。</p><p style="line-height:1.5em">　　“何以故?如来者，即诸法如义。若有人言：如来得阿耨多罗三藐三菩提。须菩提，实无有法，佛得阿耨三藐三菩提。”&nbsp;此疑从上释迦於然灯佛所行因得记而来。恐疑云：若实无有法得菩提果故受然灯之记，则既无佛果，岂有佛法耶!为断此疑，何以故下，如来自徵释云：如来者，即诸法如义。如者，真如也。不伪曰真，不异曰如。此真如体，竖穷三际，横遍十方，非空非有，不变不迁，名如来性。若有所得，即非佛菩提也。《破空论》说：“言诸法如义者，一切诸法，本原真如，性相常住，不变不异，今不过如法自性，来成正觉，故名如来。若言如来得证菩提，此是世俗言说，非实义也。&nbsp;“须菩提，如来所得阿耨多罗三藐三菩提，於是中无实无虚。是故如来说一切法，皆是佛法。须菩提，所言一切法者，即非一切法，是故名一切法。”&nbsp;如来所得阿耨菩提者，情忘能所而证也。无实者，非有为相也。无虚者，是真如体也。然此真如，体性不空，非别有法，即一切色等诸法，离性离相，名真如体。唯佛与佛，乃能证此。故一切法皆是佛法。此真如体，虽不离于诸法，然亦不可取着，故云：即非一切法，是名一切法。&nbsp;“须菩提，譬如人身长大。须菩提言，世尊。如来说人身长大，则为非大身，是名大身。”&nbsp;上来说如来所证真如之体，遍一切处，可谓长大矣。又恐善现起长大之见，故佛又设喻徵之曰：譬如人身长大。善现因喻有悟，即应之云：非大身，是名大身。盖佛说人身长大，喻法身遍一切处。法身离一切相，即一切法，非别有身，故曰非大身，即以法界为身，故名大身。</p><p style="line-height:1.5em">　　十四断无人度生严土疑。</p><p style="line-height:1.5em">　　“须菩提，菩萨亦如是，若作是言，我当灭度无量众生，即不名菩萨。何以故?须菩提，实无有法，名为菩萨。是故佛说一切法，无我、无人、无众生、无寿者。须菩提，若菩萨作是言，我当庄严佛土，是不名菩萨。何以故?如来说庄严佛土，即非庄严，是名庄严。须菩提，若菩萨通达无我法者，如来说名真是菩萨。”&nbsp;此疑亦从上实无有法发菩提心而来。恐疑云：既无发心，则无菩萨，教谁度生?教谁严土?为断此疑，佛以自实无有法，得阿耨多罗三藐三菩提，以为菩萨作则，故云菩萨亦如是。若菩萨作是言，我当灭度无量众生，则心中实有我为能度，生为所度，能所炽然，我执未忘，即同凡夫心行，则不名菩萨。何以故下，徵释实无有法，方名菩萨。以一切法，缘会而生，缘生之法，毕竟无性。了无性之性，即是妙真如性，斯可名为菩萨矣。是故佛说一切法，本来无我等四相。“若菩萨作是言，我当庄严佛土，是不名菩萨”者，此则炽然存我为能严，土为所严，我法二执尚在，是故不名菩萨。“如来说庄严佛土者，即非庄严，是名庄严”者，虽然庄严而不着能所之相，故曰即非庄严，真谛也，虽不着严土之相，而炽庄然庄严佛土，俗谛也。二谛圆融，中道自显矣。若通达无我法者，则我法二执全消，如来说名古代是菩萨。宗泐大师说：盖法界混然，(自心周遍法界，心外了无一法可得)身土平等，尚无佛道可成，安有众生可度，是则起度生之心，修行严土，即凡夫见，不名菩萨。毕竟起何等心名为菩萨，能通达无我法者，真菩萨也。《破空论》说：“不但无心外众生可度，无心外佛土可严，即此心性之中，求一能度所度，能严所严实法，了不可得，以能所之性，只是即心自性，无有少许我法可得故。如此通达，即名真实菩萨。”</p><p style="line-height:1.5em">　　十五断诸佛不见诸法疑。</p><p style="line-height:1.5em">　　“须菩提，於意云何，如来有肉眼不?如是世尊，如来有肉眼。须菩提，於意云何，如来有天眼不?如是世尊，如来有天眼。须菩提，於意云何，如来有慧眼不?如是世尊，如来有慧眼。须菩提，於意云何，如来有法眼不?如是世尊，如来有法眼。须菩提，於意云何，如来有佛眼不?如是世尊，如来有佛眼。须菩提，於意云何，如恒河中所有沙，佛说是沙不?如是世尊，如来说是沙。须菩提，如一恒河中所有沙，有如是沙等恒河，是诸恒河所有沙数佛世界，如是宁为多不?甚多，世尊。佛告须菩提，尔所国土中，所有众生若干种心，如来悉知。何以故?如来说诸心，皆为非心，是名为心。所以者何?须菩提，过去心不可得，现在心不可得，未来心不可得。”&nbsp;此疑从上菩萨不见众生可度，不见佛土可严而来。恐疑云：果如所说，则成佛时，亦应不见一切法，则如来五眼岂无所见耶!为遣此疑，故佛举问善现，如来有五眼否?五眼者，肉眼、天眼、慧眼、法眼、佛眼。如来五眼圆具，菩萨惟具前四。二乘具前三，天趣具前二，其馀四趣众生，只有肉眼。古德偈云：“天眼通非碍，肉眼碍非通。法眼惟观俗，慧眼了知空。佛眼如千日，照异体还同。”肉眼四大所成，胜义根清净四大所成，依肉而住，发为能见，惟观障内之色，墙壁等障外之色则不能见，故曰碍非通。天眼能观障外之色，故曰通非碍。慧眼观空，如二乘，能观真谛我空之理，故曰了知空。法眼能观俗，了知诸法差别之相，得法无碍辩，故曰惟观俗。佛眼犹如千日，照种种异法差别之相，一一同是平等般若实相，如依器见金，&nbsp;见众器差别之相，同是一金平等之相，故曰照异体还同。佛问五眼，善现一一答有。恒河沙世界一切众生之心，如来无不知见。“如来说诸心，皆为非心，是名为心”者，诸心，即众生种种颠倒妄心。言皆非心者，明妄心本空也。是名为心者，全妄即真，当体即是不生不灭之真心也。所以者何下，徵释非心所以，盖三世之心，过去已灭，未来未至，现在不住，皆是虚妄生灭，求之了不可得。此不可得，即是真心，所谓妄心若歇，歇即菩提是也。</p><p style="line-height:1.5em">　　十六断福德例心颠倒疑。</p><p style="line-height:1.5em">　　“须菩提，於意云何，若有人满三千大千世界七宝以用布施，是人以是因缘，得福多不?如是世尊，此人以是因缘，得福甚多。须菩提，若福德有实，如来不说得福德多。以福德无故，如来说得福德多。”&nbsp;此疑从上三心不可得而来。上言三心不可得，即为真心，若生心住着，即是颠倒。今布施之福，亦由心造，以例推之，岂非亦是颠倒，若是，何名善法耶!恐潜有此疑，故佛呼善现而告之：设有人满三千大千世界七宝以用布施，是人以是因缘，(即不可得为因，满三千大千世界七宝布施为缘)得福多否?善现答云：如是世尊，此人以是因缘，得福甚多。如来就当机所答，呼其名而告之曰：若福德有实者，(执为实有)斯为住相布施，成有漏因。福终有尽，其福则寡，故“如来不说得福德多”。“以福德无故，”(不执为实)无住行施，即离相布施，成无漏因，福等虚空，其福乃多。故曰：“如来说得福德多。”是则不住于相，心离颠倒，所得福德，无非善法也。</p><p style="line-height:1.5em">　　十七断无为何有相好疑。</p><p style="line-height:1.5em">　　“须菩提，於意云何，佛可以具足色身见不?不也，世尊。如来不应以具足色身见。何以故?如来说具足色身，即非具足色身，是名具足色身。须菩提，於意云何，如来可以具足诸相见不?不也，世尊。如来不应以具足诸相见，何以故?如来说诸相具足，即非具足，是名诸相具足。”&nbsp;此疑从前“如来者即诸法如义而来。疑云：上说诸佛所证乃无为之法，云何如来犹有身相可得见耶!且前面已释，不可以身相见如来，何以此处经文复问色身诸相可得见否?岂非重复，当知前说身相，不说具足身相，乃指应化身。今说色身诸相，乃指实报身，未尝重复也。具足者，由菩萨因中万行庄严，果上万德圆满，具足圆满微妙相好而言。言色身者，报身之总相，言诸相者，报身之别相，为断此疑，故佛有此问。善现乃会如来法身固非具足色身(总相)可见，而未尝具足色身而不可见。故云：即非具足色身，是名具足色身。如来法身固非具足诸相(别相)可见，而未尝离于具足诸相而不可见。故云：即非具足诸相，是名具足诸相。良由全法身之体起报化之用，报化非真佛，故云“即非”。法身亦不离报化而自显，故云“是名”。乃无相而相，相而无相，无见而见，见而无见者也。</p><p style="line-height:1.5em">　　十八断无身何以说法疑。</p><p style="line-height:1.5em">　　“须菩提，汝勿谓如来作是念，我当有所说法，莫作是念，何以故?若人言，如来有所说法，即为谤佛，不能解我所说故。须菩提，说法者，无法可说，是名说法。”&nbsp;此疑亦从上身相不可得见而来。既然如来身相，即非身相，不可得见，云何如来有所说法，众生得闻言说而解佛法。为断此疑，佛诫善现，勿谓如来自有说法之念，莫作是想，何以故，若云如来有所说法，即为谤佛，以不能解我所说故。盖如来悲愿深重，随感而应，因机施教，无说而说，说即无说。如空谷应声，原无实法。须菩提下，伸其正义，说法者，实无法可说，是名说法。设若有法可说，即着法相。若解声音文字性离，说即无说，不妨称性而说也。&nbsp;“尔时慧命须菩提，白佛言，世尊。颇有众生於未来世，闻说是法，生信心不?”&nbsp;善现解空第一，与般空慧相应，以慧为命，故称慧命。尊者闻佛说身乃非身之身，不可以相见。法乃说即无说，不可以声求。身说俱妙，疑未来众生，难信难解，所以有此疑问。&nbsp;“佛言：须菩提，彼非众生，非不众生。”</p><p style="line-height:1.5em">　　众生根性，有圣有凡。凡夫众生固于此般若不能生信，自有大乘根器众生，能生信心。佛言“彼非众生”者，谓末世众生能信此法，而此众生，即非众生，乃学般若菩萨也。虽能信般若，惑业未尽断，相好未全具，尚是凡夫之相，故曰“非不众生。”&nbsp;“何以故，须菩提，众生众生者，如来说非众生，是名众生。”</p><p style="line-height:1.5em">　　众生众生者，牒上文非众生，非不众生而言也。佛恐善现未悟，故又释之，谓如来说“非众生”，言实非凡夫众生。说“是名众生”者，乃说是菩萨众生，于此般若能生信解者也。</p><p style="line-height:1.5em">　　十九断无法如何修证疑。</p><p style="line-height:1.5em">　　“须菩提，白佛言，世尊，佛得阿耨多罗三藐三菩提，为无所得耶!佛言：如是，如是。我於阿耨多罗三藐三菩提，乃至无有少法可得，是名阿耨多罗三藐三菩提。”&nbsp;此疑从前无法得阿耨菩提而来。前既云实无有法得阿耨菩提，如何却有修证之事，岂佛果亦是无得耶!故善现疑而问之。宗泐大师说：佛答有三：(一)答无法可得名正觉。(二)答平等成正觉，(三)答正助修善成正觉。一答无法可得成正觉。即佛言：如是，如是。我于无上菩提，乃至无有少法可得是也。</p><p style="line-height:1.5em">　　(二)答平等成正觉。</p><p style="line-height:1.5em">　　“复次须菩提，是法平等，无有高下，是名阿耨多罗三藐三菩提。”</p><p style="line-height:1.5em">　　是法，即是众生真性菩提实相般若也，此体生佛同具，迷悟一如，故曰平等。迷时为凡则下，悟时成圣为高。不知此性，能为迷悟所依，不为迷悟所变。在圣不增，在凡不减，本无高下。达此无有高下，名无上菩提。&nbsp;(三)答正助修善成正觉。</p><p style="line-height:1.5em">　　“以无我、无人、无众生、无寿者，修一切善法，即得阿耨多罗三藐三菩提。须菩提，所言善法者，如来说即非善法，是名善法。”&nbsp;以无我等四相者，正观也。修一切善法者，助缘也，正助合行，则得无上菩提也。“所言善法者”下三句，初句标，即非善法者，离相修善也。是名善法者，由离相故，乃得名为善法也。</p><p style="line-height:1.5em">　　二十断所说无记非因疑。</p><p style="line-height:1.5em">　　“须菩提，若三千大千世界中，所有诸须弥山王，如是等七宝聚，有人持用布施。若人以此般若波罗蜜经，乃至四句偈等，受持读诵，为他人说，於前福德，百分不及一，百千万亿分乃至算数譬喻所不能及。”&nbsp;此疑亦从上修一切善法即得菩提而来。恐疑云：佛所说法，但是名句文身，属无记法，岂得成菩提因耶!为断此疑，佛举大千世界中七宝聚如须弥山之多，持用而施，较量本经乃至四句偈等，受持读诵，为他人说之福德，于前宝施之福，百千万亿分乃至算数譬喻亦不及持说此经之一分。盖佛所说法，离言说相，以离相故，能作菩提之因，故为无量宝施所不及。</p><p style="line-height:1.5em">　　二十一断平等云何度生疑。</p><p style="line-height:1.5em">　　“须菩提，於意云何，汝等勿谓如来作是念，我当度众生。须菩提，莫作是念，何以故?实无有众生如来度者，若有众生如来度者，如来即有我、人、众生、寿者。须菩提，如来说有我者，即非有我，而凡夫之人以为有我。须菩提，凡夫者，如来说即非凡夫，是名凡夫。”&nbsp;此疑亦从上第十九疑是法平等而来。恐疑云：既然是法平等，无有高下，云何如来却在说法度生?为断此疑，佛诫善现，勿谓如来有度生之念，莫作是念，何以故，实无有众生为佛所度者，以众生与佛，皆即法界，原是同体，本无能所。若有众生为所度，如来为能度，则如来有我人众生寿者四相。夫四相未空，则同凡夫，岂得称为如来也。须菩提，“如来说有我者”，乃法身真我，体性空寂，无我而我，我而无我，说名为我。“即非有我”者，非妄我也。而凡夫之人，不解佛说我义，随语生解，以为如来亦同凡夫之有我。须菩提下三句，恐人一闻如来不同凡夫之有我，又转计凡夫为实法，故释云：即非凡夫。以圣凡皆是假名，从来无实性故，“是名凡夫”者，但是不坏假名而已。</p><p style="line-height:1.5em">　　二十二断以相比知真佛疑。</p><p style="line-height:1.5em">　　“须菩提，於意云何，可以三十二相观如来不?须菩提言：如是，如是。以三十二相观如来。佛言：须菩提，若以三十二观如来者，转轮圣王即是如来。须菩提白佛言，世尊。如我解佛所说义，不应以三十二相观如来。尔时世尊而说偈言：若以色见我，以音声求我，是人行邪道，不能见如来。”&nbsp;三十二相，名应身如来也。观如来者，观法身如来也。(单目曰见，兼心曰观)此疑从上如来不应以色身见而来。谓法身如来不离一切诸法，即诸法中平等一如之义，后又说不可以色身、诸相见如来。恐人疑三十二相亦是诸法，独无如义可观耶!为遣此疑，故佛试问善现，谓可于应身三十二相好中观法身如来否?善现乃知应身相好从法身中流出，若见相好，即见法身，故曰：如是!如是!以三十二相观如来。佛又恐于应身取着，不达法体，故难之曰：若直以三十二相观如来，转轮圣王亦有三十二相，即为如来，有是理乎!善现又解如来诘难之意白佛云：如我解佛所说法身非相之义，自然不应以三十二相观如来矣。佛乃述“若以色见我”四句偈以证之。法身之体，固不离于声色，但凡夫堕于见闻，着色声而求，是为行邪道，不能见于法身如来也。</p><p style="line-height:1.5em">　　二十三断佛果非关福相疑。</p><p style="line-height:1.5em">　　“须菩提，汝若作是念，如来不以具足相故，得阿耨多罗三藐三菩提。须菩提，莫作是念，如来不以具足相故，得阿耨多罗三藐三菩提。须菩提，汝若作是念，发阿耨多罗三藐三菩提心者，说诸法断灭。莫作是念，何以故?发阿耨多罗三藐三菩提心者，于法不说断灭相。”&nbsp;此疑从上不应以相观佛而来。既云不应以三十二相观佛，则是菩提佛果非关三十二相。夫三十二相乃积众福修成，然则菩萨所修福德，不成菩提之因，自然不克菩提之果，岂非落空断灭耶!为断此疑，佛告善现，莫作是念，谓如来不以具足相故而得菩提。(具足相者，福德相也)诫之曰：汝若作是念，发阿耨多罗三藐三菩提心者，说诸法断灭，莫作是念。何以故下，明不说断灭之故。盖大乘发菩提心者，所修福德之因，所得福德之果，但离取着之相，不同小乘起执空之想，凡夫生断灭之见，故曰“于法不说断灭相。”&nbsp;“须菩提，若菩萨以满恒河沙等世界七宝，持用布施。若复有人，知一切法无我，得成於忍。此菩萨胜前菩萨所得福德。须菩提，以诸菩萨不受福德故。须菩提白佛言：世尊。云何菩萨不受福德。须菩提，菩萨所作福德，不应贪着，是故说不受福德。”</p><p style="line-height:1.5em">　　此设喻较量以明无我福胜。宗泐大师说：“假使有人以无量世界七宝行施。心有所着，所感之福，则成有漏。心若离着，则成无漏。故云“若人知一切法无我，得成于忍。”无我者，无人法二执也。忍，即无生法忍。初住(圆教)菩萨所证也。既得无生法忍，则与彼住相行施者不同，故云胜前菩萨所得福德。言“不受福德者”，不受有漏福报也。善现又疑：既不受福报，云何能获无生法忍?须知有漏果报则不受，无漏果报则受而不取。取谓取着，故云“菩萨所作福德，不应贪着。”</p><p style="line-height:1.5em">　　二十四断化身出现受福疑。</p><p style="line-height:1.5em">　　“须菩提，若有人言，如来若来若去，若坐若卧，是人不解我所说义。何以故?如来者，无所从来，亦无所去，故名如来。”&nbsp;此疑亦从上菩萨不受福德而来。有去来坐卧者，乃应身如来也。无来无去者，法身如来也。既然如来在昔行菩萨道时不受福报，云何至成佛果，犹有坐卧之相，受诸众生供养之福耶!佛恐人有此疑，故云“是人不解我所说义。”乃告善现而释之：谓如来应身之用，示有动作(去来坐卧等)而法身之体，则如如不动。故云：“无所从来，亦无所去，故名如来”也。</p><p style="line-height:1.5em">　　二十五断法身化身一异疑。</p><p style="line-height:1.5em">　　“须菩提，若善男子善女人，以三千大千世界碎为微尘，於意云何，是微尘众，宁为多不?须菩提言：甚多，世尊。”&nbsp;此疑从上应身有去来，法身无去来而来。应身去来是异，法身无去来是一。佛恐善现有一异之见，故以微尘、世界为喻，以断法、应一异之疑。世界者，喻法身也。微尘者，喻应身也。世界一也，微尘异也。(异即多也)碎界作尘，尘无异性。合尘为界，界无一性。喻全法起应，应无异性。全应即法，法无一性。慈氏偈云：“去来化身佛，法身常不动。于是法界处，非一亦非异。”然如来体(法身)用(应身)互融，所以能一、能异。(摄用归体曰能一)(从体起用曰能异)非一、非异，自在无碍者矣。&nbsp;“何以故?若是微尘众实有者，佛则不说是微尘众。所以者何?佛说微尘众，即非微尘众，是名微尘众。”&nbsp;此释微尘喻应身无异性。若知碎世界作微尘，微尘全是世界，则尘无实性，故曰即非微尘。以离性计而说尘，不坏假名，故曰是名微尘。此喻全法起应，应即是法，无异性可得也。&nbsp;“世尊，如来所说三千大千世界，则非世界，是名世界。何以故?若世界实有者，则是一合相。如来说一合相，即非一合相，是名一合相。须菩提，一合相者，即是不可说，但凡夫之人，贪着其事。”&nbsp;此释世界喻法身无异性。若知合微尘为世界，则世界无实性，故曰“即非世界。”以离性计而说世界，不坏假名，故曰“是名世界”也。“一合相”者，言众尘和合为一世界。“非一合相”者，世界既可碎为微尘，也可复合为世界，则一非定一，合非定合，故曰“即非一合相”。是名一合相者，乃离性计而说一合相，不坏假名，故曰“是名一合相”。此一合相，不可思议、言说，而凡夫不了，自生贪着耳。此喻全应是法，法不离应，无定一法身、应身之性可得也。</p><p style="line-height:1.5em">　　二十六断贪着实有我见疑。</p><p style="line-height:1.5em">　　“须菩提，若人言，佛说我见、人见、众生见、寿者见。须菩提，於意云何，是人解我所说义不?不也，世尊，是人不解如来所说义。何以故?世尊，如来说我见、人见、众生见、寿者见，即非我见、人见、众生见、寿者见，是名我见、人见、众生见、寿者见。”&nbsp;此疑从上凡夫之人贪着其事而来。恐疑云：既言凡夫有贪着之见，则实有我见、法见矣，为何说无耶!故佛以非有非无释之。&nbsp;初释离我见。宗泐大师说：夫我见者，有真我之见，有妄我之见。妄我见者，虚妄分别，众生见也。真我见者，远离执着，如来见也。即离执着，示有我见、人见、众生见、寿者见，此非见而言见也。在迷凡夫以为如来实有四见，故云：“不解如来所说义”也。善现既解如来所说之义，即知佛之四见，皆非虚妄分别，是真我之见，故云：“是名我见、人见、众生见、寿者见也。&nbsp;“须菩提，发阿耨多罗三藐三菩提心者，於一切法，应如是知，如是见，如是信解，不生法相。须菩提，所言法相者，如来说，即非法相，是名法相。”&nbsp;次释离法见。宗泐大师说：夫如来说法，要令众生以菩提心，修行契理，故闻如来所说，当如是知、见、信解，不生法相。言“不生法相”者，不于法取着也。法本离相，如来称性而说，故云：“即非法相，是名法相”。此一段经文，虽证释离於法执，亦是总结从始至终所说降、住正行。由经初善现请问：若人发无上菩提心者，应云何住?云何降伏其心?如来答云：应如是住，如是降伏其心。故今结云：发菩提心者，于一切法，如是知、见，信解，此结如是住也。不生法相，此结降伏妄心也。</p><p style="line-height:1.5em">　　二十七断持经功德取相疑。</p><p style="line-height:1.5em">　　“须菩提，若有人以满无量阿僧只世界七宝，持用布施。若有善男子善女有发菩提心，持於此经乃至四句偈等，受持读诵，为人演说，其福胜彼。”</p><p style="line-height:1.5em">　　此疑从上云不生法相而来。恐疑云：既一切法不生法相，则持经功德岂非取相耶!故佛说此以破之。文有三节，初以无量阿僧只世界七宝布施，是假喻作为格量也，自若有善男子善女人下，明持说福胜。云何为人演说下，是释离相德胜。弘经之人，(发菩提心，受持读诵，为人演说)若能离着，则其福能胜彼不能离相，以阿僧只世界宝施之福也。&nbsp;“云何为人演说，不取於相，如如不动。何以故?一切有为法，如梦幻泡影。如露亦如电，应作如是观。”&nbsp;此释离相德胜。欲宏通此经，必须不取于相，“如如不动”者，如于真如之理常不动也。何以故下，示作观之法。一切有为法者，一切世间生灭之法。即使佛生人中，示同生灭。亦属有为无常之法，无常之法，虚假不实，故以梦幻、泡影、露、电六种为喻。“应作如是观”者，观即般若妙智，以此妙智，观有为法，如梦如幻等。能观既是妙智，所观无非妙境。妙境者，一境三谛也。妙智者，一心三观也。三观者，空假中也。三谛者，真俗中也。即观有为之法，离性离相之谓空，无法不具之谓假，非空非假之谓中。谛者，审实不虚之谓。全谛发观，以观照谛。谛既即一而三，观岂前后而照，故云如是观也。能如是观，乃了化身即法身，无常即常也。虽即法身，不碍涅盘。常即无常也。良以如来究竟非常、非无常之法，故所以能常、能无常也。是则终日涅盘，终日说法，不住有为，不住无为，不可得而思议者也。一经始末，皆称如是。始云如是住，如是降心，中间节节云如是，至此又云“如是观”。故知妙智正观，实一经之宗也。(正宗文竟)&nbsp;“佛说是经已，长老须菩提，及诸比丘、比丘尼，优婆塞、优婆夷，一切世间天人阿修罗，闻佛所说，皆大欢喜，信受奉行。”&nbsp;此段为流通文。乃经家结集时所置。长老下，乃四众八部也。言欢喜、奉行者，《破空论》说：其义有三：一、能说人清净。佛证金刚般若体故，远离名利诸过患等;二、所说法清净。无上正法实相印故，离于有无诸戏论等;三、闻者得解脱清净。持戒修福，有正智慧，不怖、不畏，能深信故，不复取着法、非法等。自利成就，名“信受”。转化他人，名“奉行”也。又：闻佛所说，即闻慧;皆大欢喜，即思慧;(闻法欢喜必妙契于心)信受奉行，即修慧。(自行化他故)闻思修三慧具足，何难疾趣于阿耨多罗三藐三菩提。(流通文竟)&nbsp;金刚般若波罗蜜经简解&nbsp;(终)</p>
		<br>
		</div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 