<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,有关七俱胝准提咒的三部佛经' />
<link href='../css/3.css' rel='stylesheet' type='text/css'></head><body><script charset='utf-8' src='../js/hengfu.js'></script><script charset='utf-8' src='../js/hengfu2.js'></script><hr><center><div class='zw'>有关七俱胝准提咒的三部佛经</div></center><br><center><div>作者：佚名　来源：无量光明网</div></center><br><div class='zw'><center>
<p>　　一、佛说七俱胝佛母心大<a="/rmgjc/zhunti.html" class="keylink" target="_blank">准提</a>陀罗尼经一卷</p>
<p>　　唐武周<a="/rmgjc/shamen.html" class="keylink" target="_blank">沙门</a>地婆诃罗译</p>
<p>　　尔时，佛在舍卫国祇树给孤独园。是时，<a="/rmgjc/shizun.html" class="keylink" target="_blank">世尊</a>思惟观察，愍未来诸众生故，说是七俱胝佛母心准提陀罗尼法，即说咒曰：</p>
<p>　　&ldquo;南无飒哆南(一)　三藐三勃陀俱胝南(二)　怛侄他(长引三)　唵折戾(四)　主戾(五)　准提(六)　娑婆诃(七)</p>
<p>　　&ldquo;若有<a="/rmgjc/biqiu.html" class="keylink" target="_blank">比丘</a>、<a="/rmgjc/biqiuni.html" class="keylink" target="_blank">比丘尼</a>、优婆塞、优婆夷，受持读诵此陀罗尼满八十万遍，无量劫来所造五无间等，一切诸罪皆悉消灭，所在生处皆得值遇诸佛<a="/fjrw/zhufopusa/pusa/" class="keylink" target="_blank">菩萨</a>，所有资具随意充足，生生常得<a="http://www.foyan.org/fjdy/172.html" class="keylink" target="_blank">出家</a>，具持菩萨律仪净戒，恒生人天不堕恶趣，常为诸天之所守护。若有在家善男女等诵持之者，其家无有灾横病苦之所恼害，诸有所作无不谐偶，所说言语人皆信受。</p>
<p>　　&ldquo;若有诵此陀罗尼咒满十万遍，梦中得见诸佛、菩萨、声闻、缘觉，自见口中吐出黑饭。若有重罪诵满二十万遍，梦中亦见诸佛、菩萨，亦复自见吐出黑饭。若有五逆罪，不得如是善梦，现时应当更诵满七十万遍，是时还得如前之相，乃至梦见吐出白色秔米酪饭等，当知此人即是罪灭清净之相。</p>
<p>　　&ldquo;复次，我今说此大陀罗尼所作之事。若于佛像前，或于塔前若清净处，以瞿摩夷（此云牛粪）塗地，而作方坛随其大小。复以华香、幡盖、饮食、灯烛，随力所办而供养之。复咒香水，散于四方上下以为结界。既结界已，于坛四角及坛中央，皆各置一香水之瓶。持咒之者于其坛中，面向东方胡跪，诵咒一千八十遍，其香水瓶即便自转。叉手捧杂华，咒一千八十遍，散一镜面。又于镜前正观，镜面诵咒亦一千八十遍。又以香油，以苏摩那华香浸著胡麻油中，塗手大指，诵咒一百八遍，即于画面镜中指爪甲内，各得见佛菩萨像，心所有事，一一请问无不决了。若有鬼病，以咒咒茅（得香茅第一，不得，直茅亦得），而拂病人即得除愈。若有幼小为鬼所著，以五色缕应令童女合以成线，一咒一结满二十一结，用系其颈，以白芥子咒之七遍，散其面即便除瘥。</p>
<p>　　&ldquo;复次有法，于病者前以墨画其病人形像，咒杨枝打此画形，亦便除瘥。</p>
<p>　　&ldquo;复有一法，若有病人为鬼所著，身在远处，应咒杨枝足满七遍，寄往持打即亦除愈。</p>
<p>　　&ldquo;复有一法，若在路行诵念此咒，无有贼盗、恶兽等畏。</p>
<p>　　&ldquo;复有一法，常持此咒，设有诤讼无不获胜。若欲往渡江河大海，诵咒而渡，无有水中恶兽等难。</p>
<p>　　&ldquo;复有一法，若被系闭枷锁禁系其身，诵此咒者即得<a="/rmgjc/jietuo.html" class="keylink" target="_blank">解脱</a>。</p>
<p>　　&ldquo;复有一法，若诸国土水旱不调，疫毒流行，应以酥和胡麻、秔米，用手三指取其一撮，咒之一遍掷火中烧，或经七日七夜，六时如是相续不绝，一切灾疫悉皆消灭。</p>
<p>　　&ldquo;复有一法，以酥和稻壳，咒一百八遍，火中烧之，随心所愿无不成谛，<a="/rmgjc/caifu.html" class="keylink" target="_blank">财富</a>增益，求心满足。若人欲令他敬念者，称彼前人名字，一咒一称，满一百八遍，即便敬念。</p>
<p>　　&ldquo;复有一法，于河渚间砂潬之上，以塔形像印，印潬上为塔形像，诵咒一遍印成一塔，如实数满六十万遍，即得睹见圣者观<a="/rmgjc/zizai.html" class="keylink" target="_blank">自在</a>菩萨之像，或见多罗菩萨、金刚主菩萨，随其心愿皆得满足，或见授与仙神妙药，或见授与菩提之记。</p>
<p>　　&ldquo;复有一法，作右绕菩提树像，诵咒满千万遍，即见菩萨为其<a="/rmgjc/shuofa.html" class="keylink" target="_blank">说法</a>，欲随菩萨即得随从。</p>
<p>　　&ldquo;复有一法，若乞食时常持此咒，不为恶人、恶狗等类之所侵害。</p>
<p>　　&ldquo;复有一法，若于塔前，或佛像前，或<a="/fgsl/slt/" class="keylink" target="_blank">舍利塔</a>前，诵持此咒二十万遍，复于白月十五日设大供养，一日一夜不食，<a="/rmgjc/zhengnian.html" class="keylink" target="_blank">正念</a>诵咒，乃至得见金刚手菩萨，而彼菩萨即将是人往于自宫。</p>
<p>　　&ldquo;复有一法，若于转法轮塔前，或佛生处塔前，或从忉利天下宝阶塔前，或<a="/fgsl/" class="keylink" target="_blank">舍利</a>塔前，于如是等诸塔之前诵咒右绕，即见阿钵罗是多菩萨及呵利底菩萨，随其所愿皆悉满足。若须仙药即便授之，复为说法示菩萨道。</p>
<p>　　&ldquo;若有诵此陀罗尼者，乃至未坐道场，一切菩萨常为善友。又此准提大陀罗尼大明咒法，过去一切诸佛已说，现在一切诸佛今说，未来一切诸佛当说，我今亦如是说，为利益一切众生故，令得无上菩提故。若有薄福众生，无有少善根者，无有<a="/rmgjc/genqi.html" class="keylink" target="_blank">根器</a>之者，无有菩提分者，若得闻此陀罗尼法，速疾证得阿耨多罗三藐三菩提。若有人忆持诵念，常不懈废此佛母大准提陀罗尼者，无量善根皆得成就。&rdquo;</p>
<p>　　佛说此大准提陀罗尼法时，无量众生远尘离垢，得大准提陀罗尼大明咒功德，得见十方诸佛、菩萨、诸圣众等，作礼而去。</p>
<p>　　二、佛说七俱胝佛母准提大明陀罗尼经（观行法附）</p>
<p>　　唐<a="/rmgjc/tianzhu.html" class="keylink" target="_blank">天竺</a><a="/rmgjc/sanzang.html" class="keylink" target="_blank">三藏</a>金刚智译</p>
<p>　　如是我闻：一时，薄伽梵在名称大城祇树给孤独园。尔时，世尊思惟观察愍念未来诸众生故，说过去七俱胝准提如来等佛母准提陀罗尼，乃至我今同说。即说大明曰：</p>
<p>　　&ldquo;娜么飒哆南(一)　三藐三勃驮俱胝南(二)　怛侄他(三)　唵(四)　折隶(五)　主隶(六)　准提(七)　莎嚩(二合)诃(八)</p>
<p>　　&ldquo;若有苾刍、苾刍尼、邬波索迦、邬波斯迦，受持读诵此陀罗尼满九十万遍，无量劫来五无间等一切诸罪悉灭无余，所在生处皆得值遇诸佛菩萨，所有资具随意充足，无量百生常得出家。若是在家菩萨，修持戒行坚固不退，速得成就无上菩提。恒生天上，常为诸天之所爱敬，亦常守护。若下生<a="http://www.foyan.org/yinyue/xueyufanyin/renjian.html" class="keylink" target="_blank">人间</a>，当为帝王家子，或贵族家生。其家无有灾横病苦之所恼害，不堕三恶道趣，诸有所作无不谐偶，所出言教人皆信受。</p>
<p>　　&ldquo;诵此陀罗尼满十万遍者，得见声闻、缘觉、菩萨、诸佛。若有重罪不得见者，更诵满十万遍，即境界中吐出黑饭，或见升于宫殿，或登白山及上树，或见大池旋水，或腾空自在，或见天女与妙言辞，或见大集会中听说妙法，或见拔发自身剃头，或吃酪饭、饮白<a="/rmgjc/ganlu.html" class="keylink" target="_blank">甘露</a>，或渡大海，或浮大河，或升师子座，或见菩提树，或上船，或见沙门，或著白衣、黄衣以衣笼覆头，或见日月，或见童男女，或见自身上有乳树，或升华果树，或见黑丈夫口中吐出火焰怖走而去，或见恶马水牛状似相斗退失而走，或见自食乳粥，或见有香气白华，若见如上相者即知罪灭。若有五逆罪业重，不得见如上相者，应当更诵满七十万遍，决定得见如前相貌。</p>
<p>　　&ldquo;复次，我今说此陀罗尼功德所作之事。若于佛像前，或于塔前若清净处，以瞿摩夷塗地，而作四肘方曼茶罗。复以香华、幡盖、饮食、灯明、烛火，随力所办依法供养。若欲求愿，先须念诵，加持香水散于八方上下结界。既结界已，于曼茶罗四角及其中央，皆各置一香水之瓶。<a="/rmgjc/xingzhe.html" class="keylink" target="_blank">行者</a>于西面向东方，胡跪念诵一千八十遍，其香水瓶即便自转，随意东西任以高下。或以净瓦钵<a="/rmgjc/shaoxiang.html" class="keylink" target="_blank">烧香</a>熏之，内外塗香，盛满香水并好香华置曼茶罗中，依前瓶法而作念诵，其钵则转与瓶无异。若欲得知一切成就、不成就事，即烧香发愿启白圣者，愿决疑心。若右转即知成就，左即不成就。</p>
<p>　　&ldquo;又取好华念诵一百八遍，遣一童子洗浴清净著新净衣，以香末塗手，捧华掩面，复以自手更取别华，念诵一遍一掷童子身上，童子即闷，<a="/rmgjc/shane.html" class="keylink" target="_blank">善恶</a>皆说，随意舞笑，起坐来去。</p>
<p>　　&ldquo;或于净洁镜面，以好华念诵一百八遍，散置镜上，使者即现镜中。复以前法更取好华散镜面上，即有善恶相自现镜中。或以朱砂，或以香油，塗大母指甲(其香油以稣摩那华浸胡麻油中)，念诵一百八遍，即现天神及僧、菩萨、佛等形像。若心有所疑三世中事，一一请问皆知善不善，即大母指上皆自现。</p>
<p>　　&ldquo;若人卒得恶病，以<a="/sushi/shuiguo/shiliu/" class="keylink" target="_blank">石榴</a>枝、白茅香草等，念诵鞭拂之即愈。或以茅草置酥中，念诵七遍掷著火中，烧之令烟熏病人，即除愈。或取童女所槎之线，念诵一遍作一结，如是满二十一结，与病人小男女等项上系著，恶魔鬼魅等病皆得除瘥。或以白芥子置酥中，取芥子少许，念诵一遍一掷火中，如是二十一度病即除愈。又以瞿摩夷塗地作曼茶罗，以炭画地作彼形，石榴等杖鞭之，彼鬼啼泣求自走去，不敢更来。或以铜宾铁木等作金刚杵，置病人边念诵，以杖打亦即奔走。</p>
<p>　　&ldquo;复有一法，若有人被鬼所著，复身在远处不能自来，或行者不能自去，应取杨枝念诵一百八遍，遣人将去彼云：&lsquo;汝住汝去，某乙遣将此杖鞭汝。汝若不去，损汝无疑。&rsquo;若不去，鞭之即去。</p>
<p>　　&ldquo;复有一法，若在路夜行念诵不阙，无有贼盗及虎、狼、恶魅、鬼等怖畏难处。持心念诵并作护身，彼等诸难即皆自灭，或发菩提心，或生怖畏，或有言说心求免离，若被执缚，即自解脱。</p>
<p>　　&ldquo;若欲渡江河大海，水中所有龙鼋等畏，念诵亦如前法，即得不怖。</p>
<p>　　&ldquo;或被蛇咬，即遣彼人围绕念诵人数匝，即愈。</p>
<p>　　&ldquo;或患丁疮、痈节、癣漏，取熏陆香、<a="/rmgjc/jingtu.html" class="keylink" target="_blank">净土</a>、水相和，念诵二十一遍，塗上即愈。</p>
<p>　　&ldquo;或复国土水旱不调，牛马畜等疫毒流行，应以油、麻、<a="/sushi/wgzl/damai/" class="keylink" target="_blank">大麦</a>、<a="/sushi/wgzl/jingmi/" class="keylink" target="_blank">粳米</a>、粟豆、酥蜜、乳酪、白乳、木诸杂香等，皆置一边烧香发愿，为一切众生除去灾难。即作手契护身想念，取前诸物念诵加持，掷著火中烧之，如是七日，日别三时作法，时别一千八十遍，即得满愿一切安乐，一切三宝悉皆护助，亦能成就一切大愿。</p>
<p>　　&ldquo;若欲降伏诸大鬼神见即心伏，取舍利骨七粒，于白琉璃碗中盛著，取醍醐半升亦盛著碗中。于白月十五日夜，香台前及窣堵波塔前，泥一二肘方曼茶罗，置碗于中，取好华供养。西面著一香炉烧安悉息香，馺馺念诵，其碗中舍利当放光，或生出舍利。时行者持香炉发愿<a="/rmgjc/libai.html" class="keylink" target="_blank">礼拜</a>，即出取舍利，尽饮取醍醐。其舍利盛一琉璃瓶中，以五色彩囊盛之头戴，即无量俱胝佛常逐行者，诸鬼神等自然降伏。作法时，一日一夜不食。</p>
<p>　　&ldquo;若求富饶，以粳米、油麻置酥酪中，手把少许发愿念诵，七遍掷著火中烧之，随力七日乃至七七日，即如其愿。</p>
<p>　　&ldquo;若求子，于桦皮叶上书此陀罗尼，并画童子，以紫彩裹之，念诵一千八十遍，安著髻中即孕。</p>
<p>　　&ldquo;若欲他敬念者，称彼前人名字，念诵本部一千八十遍，即得敬念。</p>
<p>　　&ldquo;若夫不乐妇，取净瓶盛满香水，别置净处，以瞿摩夷塗作曼茶罗，念诵一百八遍。如是七瓶皆作此法，于净处以香华为道场，取瓶内香水洗浴，夫即爱乐亦得有孕。妇不乐夫，亦如前法。</p>
<p>　　&ldquo;若欲降伏舍睹嚧，取一劫波罗，香汤净洗浴，取黄丹和酥，塗著劫波罗上。使遍塗一小曼茶罗置中，燃五盏酥灯，布于四角并中心。称前那摩，念诵一称一诵，加持白芥子。曼茶罗上著一盏乳，供养此劫波罗一夜。一易云，为我取彼质多来，彼即质多褥佉，欲母驮。彼舍睹嚧即伏。实莫令尽，即累劫障道。</p>
<p>　　&ldquo;若欲求聪明，取石菖蒲、牛黄各半两，捣作末，以酥和于佛前作曼茶罗，念诵五千遍服之，即得聪明。</p>
<p>　　&ldquo;若欲得见一切鬼神，取牛黄念诵，令烟火出，即塗目并服之，即见。</p>
<p>　　&ldquo;复有一法，于大海边或河渚间沙潬之上，以塔形像印，印沙滩上。为塔形像念诵一遍，印成一塔。如是数满六十万遍，即得睹见圣者观自在菩萨之像，或见多罗菩萨、金刚藏菩萨。随其心愿皆得满足，或见授与仙神妙药，或见授与菩提之记，或现前问来，随其乞愿皆得菩萨等位。</p>
<p>　　&ldquo;复有一法，右绕菩提树像，行道念诵满一百万遍，即见佛、菩萨、<a="/fjrw/zhufopusa/luohan/" class="keylink" target="_blank">罗汉</a>为其说法，意欲随菩萨即得随从，所求如愿，乃至现身成大咒仙，即得往诣十方净土，历事诸佛得闻妙法。</p>
<p>　　&ldquo;复有一法，若乞食时常持此陀罗尼，不为恶人、恶狗等类之所侵害，乞食易得。</p>
<p>　　&ldquo;复有一法，若在塔前，或佛像前，或舍利塔前，诵持此陀罗尼三十万遍。复于白月一日至十五日，设大供养，一日一夜不食。正念诵时，得见金刚藏菩萨，即将是人往自宫中。</p>
<p>　　&ldquo;复有一法，若有王难，被系闭枷锁禁其身者，诵此陀罗尼，即得解脱。</p>
<p>　　&ldquo;复有一法，若于转法轮塔前，或佛生处塔前，或佛从忉利天下宝阶塔前，或舍利塔前，于如是等诸塔之前，念诵右绕满七七日，即见阿钵罗是多菩萨及呵利底菩萨。随其所愿皆悉满足，若须仙药即便授与，复为说法示菩提道。</p>
<p>　　&ldquo;若有诵此陀罗尼者，乃至未坐道场，一切菩萨为其胜友。又此准提大明陀罗尼，诸佛菩萨所说，为利益一切众生无边菩提道场故。若有薄福众生，无有少善根者，无有根器之者，无有菩提分者，是人若得闻此准提大明陀罗尼，若读一遍即得菩提分根器芽生，何况诵持常不懈废！由此善根速成佛种，无量功德皆悉成就，无量众生远离尘垢，决定成就阿耨菩提。&rdquo;</p>
<p>　　说七俱胝佛母准提陀罗尼念诵法</p>
<p>　　依梵经本，有十万偈颂，我今略说念诵观行供养次第。</p>
<p>　　若有苾刍、苾刍尼、邬波索迦、邬波斯迦，发菩提心，行菩萨行，求速出离<a="/rmgjc/shengsi.html" class="keylink" target="_blank">生死</a>者，先须入三摩耶灌顶道场，受持禁戒坚固不退，爱乐大乘菩萨戒行，于四威仪修四无量，发四弘愿永离三塗，于一切事业心不散乱，方可入此秘密法门。</p>
<p>　　凡念诵供养法，于所在处，皆须清净澡浴著新净衣，严饰道场随力所办。其道场法，先须选隐便胜地，东西南北各量取四肘，作方曼茶罗，掘深一肘，除去骨石、塼瓦、恶土、发毛、灰炭、糠棘、虫蚁之类，以好净土填满筑平，取新瞿摩夷并好土，以香汤相和塗地。若在楼阁或居船上，依法泥塗。若在山中及好净屋，不须掘地依前塗饰。即张天盖四面悬幡，若有本尊七俱胝佛母形像，安置曼茶罗中，面向西。若无本尊，有诸佛像舍利及大乘经典供养亦得。磨白<a="/sushi/yaoshan/tanxiang/" class="keylink" target="_blank">檀香</a>塗作八角曼茶罗，犹如满月或似八叶莲华，即以新净供具金、银、熟铜、商佉贝、玉石、瓷木等器，盛诸饮食及好香华、灯明、遏伽香水，随力所有布置供养。</p>
<p>　　若苾刍、苾刍尼，先持戒行，初入道场，复须忏悔，更自誓发愿<a="/rmgjc/shoujie.html" class="keylink" target="_blank">受戒</a>。若在家菩萨，初入亦须自誓，随力发愿受三归、<a="/rmgjc/wujie.html" class="keylink" target="_blank">五戒</a>，或常持八戒。若常三时念诵，即于道场西南向东，至心合掌，五体著地，敬礼十方诸佛菩萨，虔诚运想遍<a="/rmgjc/xukong.html" class="keylink" target="_blank">虚空</a>界。便右膝著地，合掌至心，忏悔自无始已来身口意罪：&ldquo;今对诸佛菩萨前，<a="/rmgjc/dizi.html" class="keylink" target="_blank">弟子</a>某甲发露忏悔。乃至过去、现在、未来三世诸佛菩萨，福智<a="/rmgjc/yuanman.html" class="keylink" target="_blank">圆满</a>种种功德，我今<a="/rmgjc/suixi.html" class="keylink" target="_blank">随喜</a>。&rdquo;即结跏或半跏安心定坐，除一切<a="/rmgjc/wangxiang.html" class="keylink" target="_blank">妄想</a>，观<a="/rmgjc/liudao.html" class="keylink" target="_blank">六道</a>众生无始以来生死海中轮回六趣，愿皆发菩提心，行菩萨行，速得出离。即以塗香摩手而结手契，结契时，以衣覆手，勿令人见。先结三部三么耶契，次结诸契。</p>
<p>　　佛部三么耶契第一</p>
<p>　　其契相，福智手并仰，檀、戒、忍辱、般若、方便愿微屈相拄，进力押忍愿上节，禅智附进力侧即成。</p>
<p>　　诵妙言曰：</p>
<p>　　唵怛他[薛/女]睹嚩皤(去声)耶莎嚩诃(诵三遍以契顶上散)</p>
<p>　　莲华部三么耶契第二</p>
<p>　　二福智相合，戒、忍、进、方便、愿力，各各散开微屈，<a="/rmgjc/liuboluomi.html" class="keylink" target="_blank">六波罗蜜</a>开如莲华，檀、般若、禅智头相著，亦微屈即成。</p>
<p>　　诵妙言曰：</p>
<p>　　唵钵头牟嚩皤(去声)耶莎嚩诃(诵三遍)</p>
<p>　　金刚部三么耶契第三</p>
<p>　　福覆智仰，禅、般若、檀智相交即成。</p>
<p>　　即诵妙言曰：</p>
<p>　　唵　嚩折噜婆皤(去声)耶莎嚩诃(诵三遍)</p>
<p>　　准提佛母根本身契第四</p>
<p>　　其契相，先以二手小指、二无名指相叉入掌，二中指直竖头相著，二头指头附二中指上节侧，二大指各附二头指侧即成。</p>
<p>　　妙言诵根本陀罗尼(诵七遍，以契顶上解散。以下诸契，结成挥触印了，亦并须顶上散之)</p>
<p>　　辟除一切天魔恶鬼神等契第五</p>
<p>　　其契先以右手中指、无名指、小指及大指，握左手中指以下三指，次以左大指握左中指以下三指甲上，为合拳，以二头指头相著即成。</p>
<p>　　妙言曰：</p>
<p>　　唵俱(上声)噜惮那(引)吽惹(诵一遍，以契右旋绕身一匝，如此三度作即是)</p>
<p>　　结地界橛契第六</p>
<p>　　其契相，以左右二中指、二无名指相叉入掌，右押左，左头指屈如钩，右头指直竖，二大指、二小指令面相著即成。</p>
<p>　　妙言曰：</p>
<p>　　唵准你泥枳逻耶莎嚩诃(诵一遍，以契大母指触地一回，如卓橛势三度作即休)</p>
<p>　　结墙界契第七</p>
<p>　　其契准前橛契，以右手头指屈如钩，左头指直竖即成。</p>
<p>　　妙言曰：</p>
<p>　　唵准你泥钵啰迦逻耶莎嚩诃(诵三遍，以契右挥三匝即是)</p>
<p>　　结网契第八</p>
<p>　　其契准墙契，开仰著，右大指捻左头指头，左大指捻右头指头，小指依旧相拄即成。</p>
<p>　　妙言曰：</p>
<p>　　唵准你半惹逻莎嚩诃(诵三遍，以契随日挥三度即是)</p>
<p>　　结外火院大界契第九</p>
<p>　　其契以左手密掩右手背，相重，直竖二大指，相去二寸许即成。</p>
<p>　　妙言曰：</p>
<p>　　唵阿三摩[口+祗]你[合+牛]莎嚩诃(诵三遍，以契右旋三度即是)</p>
<p>　　结车辂契第十</p>
<p>　　其契相，先以二手向内相叉，右押左，即仰开掌，二头指直申头相拄，以二大指拨二中指头，来去即成。</p>
<p>　　妙言曰：</p>
<p>　　唵睹嚧睹嚧莎嚩诃(结此契，心想阿迦尼瑟吒天宫中毗卢遮那如来，十地菩萨围绕集会中，请准提佛母圣者，乘七宝庄严车辂。车辂上有白莲华座，座上有如所画像形。心中想念如在目前，即诵妙言三遍)</p>
<p>　　结迎请圣者契第十一</p>
<p>　　准前第一根本契，以二大指来去，招之三度即成。</p>
<p>　　妙言曰：</p>
<p>　　唵折隶主隶准提噎醯曳醯薄伽嚩底莎嚩诃(结此契，圣者从实车上下来道场中白莲华座上，即诵妙言三遍)</p>
<p>　　结莲华座契第十二</p>
<p>　　准前根本契，并二大指向身开竖之，即成。</p>
<p>　　妙言曰：</p>
<p>　　唵迦么逻莎嚩诃(结此契，心想道场中种种宝钿师子座上开白莲华安置圣者，即诵妙言三遍)</p>
<p>　　结遏迦契第十三</p>
<p>　　准前根本契，以二大指，各捻头指根第一节侧下即成。</p>
<p>　　妙言曰：</p>
<p>　　唵折隶主隶准提遏绀薄伽嚩帝钵啰底搓莎嚩诃</p>
<p>　　结洗浴契第十四</p>
<p>　　准前遏迦契，以二大指，各并捻二中指中节侧即成。</p>
<p>　　妙言曰：</p>
<p>　　唵折莎嚩诃</p>
<p>　　结塗香契第十五</p>
<p>　　准前根本契，以二大指，博著右头指下节即成。</p>
<p>　　妙言曰：</p>
<p>　　唵　隶莎嚩诃</p>
<p>　　结华鬘契第十六</p>
<p>　　准前根本契，以二大指，安著左头指下节侧即成。</p>
<p>　　妙言曰：</p>
<p>　　唵　主莎嚩诃</p>
<p>　　结烧香契第十七</p>
<p>　　准前根本契屈右头指，捻二大指头即成。</p>
<p>　　妙言曰：</p>
<p>　　唵　隶莎嚩诃</p>
<p>　　结供养饮食契第十八</p>
<p>　　准前根本契，以左头指，捻二大指头即成。</p>
<p>　　妙言曰：</p>
<p>　　唵　准莎嚩诃</p>
<p>　　结灯契第十九</p>
<p>　　准前根本契，以二头指，各捻二大指头即成。</p>
<p>　　妙言曰：</p>
<p>　　唵　提莎嚩诃(已上塗香契等，各各以契触当色物上供养)</p>
<p>　　结布字契第二十</p>
<p>　　其契相，以二中指、二无名指向内相叉，二大指、二头指、二小指，并直竖头相著即成。</p>
<p>　　结此手契成，即想自身犹若释迦如来，三十二相、八十种好、紫磨金色、圆满身光。想已以手契，触头上布唵字，触眼中布折字，一一依字次第，乃至两足皆以契触布之。</p>
<p>　　说陀罗尼字想布于身法。</p>
<p>　　唵想安头上， 其色白如月， 放于无量光， 除灭一切障， 即同佛菩萨， 摩是人顶上。</p>
<p>　　折字安两目， 其色如日月， 为照诸愚暗， 能发深慧明。</p>
<p>　　隶字安颈上， 色如绀琉璃， 能显诸色相， 渐具如来智。</p>
<p>　　主字想安心， 其色如皎素， 犹心清净故， 速达菩提路。</p>
<p>　　隶字安两肩， 色黄如金色， 犹观是色相， 能被精进甲。</p>
<p>　　准字想齐中， 其色妙黄白， 速令登道场， 不退菩提故。</p>
<p>　　提字安两髀， 其色如浅黄， 速证菩提道， 得坐金刚座。</p>
<p>　　莎嚩字两胫， 其状作赤黄， 常能想是字， 速得转法轮。</p>
<p>　　诃字置两足， 其色犹满月， 行者作是想， 速得达圆寂。</p>
<p>　　如是布字想念色， 便成准提胜法门，</p>
<p>　　亦名本尊真实相， 能灭诸罪得吉祥。</p>
<p>　　犹如金刚坚固聚， 是名准提胜上法，</p>
<p>　　若常如是<a="/rmgjc/xiuxing.html" class="keylink" target="_blank">修行</a>者， 当知是人速悉地。</p>
<p>　　第二根本契第二十一</p>
<p>　　其契相，以二手向内相叉，二头指、二大母指，并直竖即成。</p>
<p>　　妙言曰：</p>
<p>　　南无飒哆喃(去声一)　三藐三勃陀(去声)俱胝南(二)　怛侄(停也切)他(三)　唵(四)　折隶(去音下同五)　主隶(六)　准提(七)　莎诃(诵七遍，以契于顶上解散)</p>
<p>　　结捧数珠契第二十二</p>
<p>　　其契相，先取数珠安二手掌中，即当心合掌，诵前根本陀罗尼三遍。以珠顶戴，便作把数珠契，净珠。</p>
<p>　　把数珠契第二十三</p>
<p>　　其契相，以二手二无名指、二大指，各捻珠上，二手相去一寸许，余指散开微屈即成。</p>
<p>　　诵净数珠妙言曰：</p>
<p>　　唵　微嚧遮那阿么罗莎嚩(二合)诃(诵三遍)</p>
<p>　　净数珠已，以自心想七俱胝佛母口中，出七俱胝陀罗尼文字。一一字放五色光，入行者口裹，安自<a="http://www.foyan.org/yinyue/fangeyongfa/xinyuezhuanji.html" class="keylink" target="_blank">心月</a>中，右旋布置即诵本尊陀罗尼一遍。以右手无名指，捻一颗珠过，周而复始不急不缓，不得高声，须分明称字而令自闻。所观本尊及身上布字，念诵记数，于一念中并须一时观见，不得有阙使心散乱。如观念疲劳，随力念诵，或一千、二千乃至三千、四千、五千遍，常取一数为定。如有忙事，亦不得减数至一百八已下。此名声念诵。若求解脱速出离生死，作此三摩地瑜伽观行无记无数。念者即想自心如一满月，湛然清净内外分明，以唵字安月心中，以&ldquo;折隶主隶准提莎嚩诃&rdquo;字，从前右旋次第周布轮缘(去音)谛观一一字义，与心相应不得差牙。说三摩地观念布字义：</p>
<p>　　唵字门者，是流注不生不灭义，复于一切法为最胜义。</p>
<p>　　折字门者，于一切法是无行义。</p>
<p>　　隶字门者，于一切法是无相义。</p>
<p>　　主字门者，于一切法是无起住义。</p>
<p>　　隶字门者，于一切法是无好义。</p>
<p>　　准字门者，于一切法是无等觉义。</p>
<p>　　提字门者，于一切法是无取舍义。</p>
<p>　　莎嚩字门者，于一切法是平等无言说义。</p>
<p>　　诃字门者，于一切法是无因寂静无住<a="/rmgjc/niepan.html" class="keylink" target="_blank">涅槃</a>义。</p>
<p>　　所说字义虽立文字，皆是无文字义。既无文字，须谛观一一义相，周而复始无记无数不得断绝。不断绝者，为流注不生不灭最胜义。由不生不灭最胜义，是故无行为无行义，是故无相为无相义，是故无起住为无起住义，是故无等觉为无等觉义，是故无取舍为无取舍义，是故平等无言说为平等无言说义，是故无因寂静无住涅槃为寂静无住涅槃义，是故不生不灭、最胜无断、周而复始。此名三摩地念诵。</p>
<p>　　说准提求愿观想法</p>
<p>　　若求无分别者，当观无分别无记念。</p>
<p>　　若求无相无色，当观文字无文字念。</p>
<p>　　若求<a="/rmgjc/buerfamen.html" class="keylink" target="_blank">不二法门</a>者，应观两臂。</p>
<p>　　若求四无量，当观四臂。</p>
<p>　　若求六通，当观六臂。</p>
<p>　　若求八圣道，当观八臂。</p>
<p>　　若求十波罗蜜圆满十地者，应观十臂。</p>
<p>　　若求如来普遍广地者，应观十二臂。</p>
<p>　　若求十八不共法者，应观十八臂，即如画像法观也。</p>
<p>　　若求三十二相，当观三十二臂。</p>
<p>　　若求八万四千法门者，应观八十四臂。</p>
<p>　　如上观念，当入一切如来三摩地门甚深方广不思议地，是正念处，是正真如，是正解脱。念诵观行了欲出道场，复须依前次第，更结烧香、灯明、饮食等手契，供养忏悔随意发愿。即结前第一根本契，诵根本陀罗尼七遍，顶上散之。复结前车辂契，以二大母指向外，三度拨中指头，诵妙言曰：</p>
<p>　　唵睹嚧睹嚧莎嚩诃(诵三遍)</p>
<p>　　复结前迎请契，以二大母指向外三度开，即成送圣者还本宫。</p>
<p>　　妙言曰：</p>
<p>　　唵　折隶主隶准提[薛/女]车[薛/女]车婆伽嚩底莎嚩　皤嚩喃布娜啰哦摩那耶莎嚩诃(诵三遍)</p>
<p>　　复结前外火院大界契，诵阿三摩祁尼诵妙言，左转三遍即成。</p>
<p>　　复更结三部三摩耶契，各诵妙言一遍即了。任出道场随意经行，读诵大般若、或华严、或无边门、或法华、楞伽、涅槃大乘经论等，思惟诵说。或以七俱胝佛像塔印，用印香泥，沙上纸上随意印之多少。如念诵有功德，如经所说境界，一一分明了知次第。欲得作扇底迦等种种方法，或为自身，或为他人，即任依法而作念诵。</p>
<p>　　说扇底迦法</p>
<p>　　若欲求息灾除一切鬼神，及聪明长命，求解脱者，即于道场中面向北，交脚竖膝而坐，衣服、饮食、香华、灯烛、地等，并用白色。从月一日至八日，日三时念诵及护摩等法。若念诵时，先诵根本陀罗尼<a="/sushi/yaoshan/sanqi/" class="keylink" target="_blank">三七</a>遍已，然后但从唵字诵之。</p>
<p>　　妙言曰：</p>
<p>　　唵　折隶主隶准提与彼某甲除灾难莎嚩诃</p>
<p>　　说布瑟置迦法</p>
<p>　　若欲求增长，五通、转轮、种种宝藏、布奢轮剑、贤瓶、如意宝、安善那、虞里迦、镜及越斧、罥索、三叉等一切财宝药草等，求成就法者，身著黄衣，面向东结跏趺坐，所供养香华、饮食、果子、灯烛、地等，并用黄色。从月八日至十五日，日三时念诵护摩等事，念诵如前。</p>
<p>　　妙言曰：</p>
<p>　　唵　折隶主隶准提与彼某甲所求如意莎嚩诃</p>
<p>　　说伐施迦罗拏法</p>
<p>　　若欲呼召一切天龙鬼神、人非人等，应作此法者，身著赤衣，面向西结跏坐，香华、饮食、果子、灯烛、地等，并用赤色。从十六日至二十三日，日三时念诵护摩等法。</p>
<p>　　妙言曰：</p>
<p>　　唵　折隶主隶准提为彼摄召某神成就我愿莎嚩诃</p>
<p>　　说阿毗遮噜迦法</p>
<p>　　若欲降伏一切恶神鬼，及损三宝人天者，有多罪业障重众生调伏难者，能令发菩提心修诸善业者，应起慈悲心而作此法。身著青衣，面向南作蹲踞坐左，脚押右脚，用香华、食、果、地等皆用青黑色。从二十三日至月尽日，日三时念诵护摩等法。</p>
<p>　　妙言曰：</p>
<p>　　吽折隶主隶准提吽发吒</p>
<p>　　作法已即如常念诵。</p>
<p>　　说七俱胝佛母准提画像法</p>
<p>　　取不截白氎清净者，择去人发。画师受八戒斋，不用胶和色，用新碗盛彩色而用画之。其像作黄白色，种种庄严其身。腰下著白衣，衣上有华，又身著轻罗绰袖天衣，以绶带系腰，朝霞络身。其手腕以白螺为钏，其臂上钏七宝庄严，一一手上著指环，都十八臂，面有三目。上二手作说<a="/rmgjc/faxiang.html" class="keylink" target="_blank">法相</a>。右第二手施<a="/rmgjc/wuguo.html" class="keylink" target="_blank">无畏</a>，第三手把剑，第四手把数珠，第五手把微若布罗迦果(汉言子满果，此间无，西国有)，第六手把越斧，第七手把钩，第八手把跋折罗，第九手把宝鬘。左第二手把如意宝幢，第三手把莲华，第四手把澡灌，第五手把索，第六手把轮，第七手把螺，第八手把贤瓶，第九手把般若波罗蜜经夹。菩萨下作水池，池中安莲华，难陀、拔难陀二龙王共扶莲华茎。于莲华上安准提菩萨，其像周圆安明光焰，其像作怜愍眼看。行者在下坐，手执香炉，面向上看菩萨。于菩萨上画二净居天。像法如是。</p>
<p>　　三、七俱胝佛母所说准提陀罗尼经一卷</p>
<p>　　唐特进试鸿胪卿三藏沙门大广智不空奉诏译</p>
<p>　　七俱胝佛母所说准提陀罗尼经</p>
<p>　　如是我闻：一时，薄伽梵在名称大城逝多林给孤独园，与大苾刍众并诸菩萨，及诸天龙八部前后围绕，愍念未来薄福恶业众生，即入准提三摩地，说过去七俱胝佛所说陀罗尼曰：</p>
<p>　　&ldquo;曩莫飒多(引)南(引)三藐三没驮(引)俱(引)胝南(引)怛你也(二合)佗(引)唵者礼主礼准泥娑嚩(引二合)贺(引)</p>
<p>　　&ldquo;若有修<a="/rmgjc/zhenyan.html" class="keylink" target="_blank">真言</a>之行出家、在家菩萨，诵持此陀罗尼满九十万遍，无量劫造十恶、四重、五无间罪悉皆消灭，所生之处常遇诸佛菩萨，丰饶财宝，常得出家。若是在家菩萨，修持戒行坚固不退，诵此陀罗尼常生天趣，或于人间常作国王，不堕恶趣亲近贤圣，诸天爱敬拥护加持，若营世务无诸灾横，仪容端正，言音威肃，心无忧恼。若出家菩萨具诸禁戒，三时念诵依教修行，现生所求出<a="/rmgjc/shijian.html" class="keylink" target="_blank">世间</a>悉地定慧现前，证地波罗蜜，圆满疾证无上正等菩提。</p>
<p>　　&ldquo;若诵满一万遍，即于梦中见佛菩萨，即吐黑物。其人若罪尤重，诵二万遍，即梦见诸天室寺舍，或登高山，或见上树，或于大池中澡浴，或见腾空，或见与诸天女娱乐，或见说法，或见拔发剃发，或食酪饭饮白甘露，或渡大海江河，或升师子座，或见菩提树，或乘船，或见沙门，或见<a="/fjrw/jsrw/" class="keylink" target="_blank">居士</a>以白衣、黄衣覆头，或见日月，或见童男、童女，或上有乳果树，或见黑丈夫口中吐火焰，共彼斗得胜，或见恶马、水牛欲来抵触，持诵者或打或叱怖走而去，或食乳粥酪饭，或见苏摩那华，或见国王。若不见如是境界者，当知此人前世造五无间罪，应更诵满七十万遍，即见如上境界，应知罪灭。即成先行，然后依法画本像，或三时，或四时，或六时，依法供养求世间、出世间悉地，乃至无上菩提皆悉获得。</p>
<p>　　&ldquo;若有修持此陀罗尼，当知未来成就处所、有难无难、悉地迟疾，应于一净室，以瞿摩夷塗一小坛，随力供养。以结界真言结十方界，以香水一瓶置在坛中。一念诵，其瓶动转，当知所为所求事成就；若不动转，其事不成。</p>
<p>　　&ldquo;又法取一瓦碗，以香塗置于坛中，专心念诵。碗若转动，事即成就；若不动，事即不成。</p>
<p>　　&ldquo;又法欲知未来之事，先塗一小坛。令一具相福德童子，澡浴清洁著新净衣服，以七俱胝真言，加持香塗童子手；又加持华七遍，置童子手中，令童子掩面立于坛中。又取别华诵真言，加持一遍，一打童子手背，乃至二十一枚，即问童子善恶之事，童子皆说。</p>
<p>　　&ldquo;又法取一明镜置于坛中，先诵真言加持华一百八遍已，然后又诵真言，一遍一掷打镜面，于镜面上即有文字现，说善恶事。</p>
<p>　　&ldquo;又法欲知事善不善、成就不成就，取苏摩那华香油，诵真言加持一百八遍，塗右手大母指面，诵真言声不断绝，令童子观指上，现诸佛、菩萨形像，或现文字具说善恶。</p>
<p>　　&ldquo;又法若人患鬼魅病，取杨柳枝或茅草，诵真言拂患者身，即得除愈。</p>
<p>　　&ldquo;又法若患重病者，诵真言一百八遍，称彼人名，以牛乳护摩，即差。</p>
<p>　　&ldquo;又法若孩子夜啼，令童女右搓线，诵真言加持，结二十一结系于颈下，孩子即不夜啼。</p>
<p>　　&ldquo;又法先加持白芥子一百八遍，然后取芥子，诵真言一遍一掷打彼鬼魅者，满二十一遍，其鬼魅驰走，病者除愈。</p>
<p>　　&ldquo;又法若有患鬼，以瞿摩夷塗一小坛，以麸炭画地作鬼魅形，诵真言以石榴等鞭之，彼鬼啼泣驰走而去。</p>
<p>　　&ldquo;又法若人被鬼魅所著，或复病者，身在远处不能自来，或念诵人又不往彼，取杨柳枝、或桃枝、或华，加持一百八遍，使人将往病人所，以枝拂病人，或以华使病人嗅，或以华打病人，是魅即去，病者除差。</p>
<p>　　&ldquo;又法若被蛇所啮，或拏吉女鬼所持，旋绕病人诵真言，其病即愈。</p>
<p>　　&ldquo;又法若人患痈肿等及诸毒虫所啮，取檀香汁和土为埿，诵真言七遍，塗疮上即愈。</p>
<p>　　&ldquo;又法若在路行，诵此真言，不被贼劫伤损，亦离诸恶禽兽等难。</p>
<p>　　&ldquo;又法若斗诤言讼论理，及谈论求胜者，诵此真言强胜。</p>
<p>　　&ldquo;又法若于江河中行，诵此真言，不被漂溺及水中恶龙、摩竭鼋鼍等伤害。</p>
<p>　　&ldquo;又法若被囚禁系闭者，诵此陀罗尼，速得解脱。</p>
<p>　　&ldquo;又法国中有疫病，十夜以油麻、粳米和酥蜜作护摩，即得灾灭，国土安宁。</p>
<p>　　&ldquo;又法若求丰饶财宝者，每日以种种食护摩，得财宝丰饶。</p>
<p>　　&ldquo;又法欲令人敬爱<a="/rmgjc/huanxi.html" class="keylink" target="_blank">欢喜</a>者，真言句中称彼人名，即得欢喜顺伏。</p>
<p>　　&ldquo;又法若无衣者，念诵即得衣。</p>
<p>　　&ldquo;又法意中所求，念诵皆得如意。</p>
<p>　　&ldquo;又法若人身体肢节痛，加持手二十一遍，摩触痛处，即差。</p>
<p>　　&ldquo;又法若患疟及头痛，以加持手二十一遍，摩触，亦得除差。</p>
<p>　　&ldquo;又法塗一小坛，取一铜碗盛满净灰，令童子两手按灰碗上，持诵者应诵真言，本尊使者入童子身，其碗即转即下语童子，日自结三部三昧耶印，诵三部真言，即取滑石过与童子，童子即于地上书过去未来事吉凶善恶，及失脱经论、废忘难义真言印，即得知解。</p>
<p>　　&ldquo;又法两军相敌，于桦皮上书此陀罗尼，悬于竹竿上令人手把，诵真言，彼敌即破。</p>
<p>　　&ldquo;又法若女人无男女，以牛黄于桦皮上，书此真言令带，不久当有男女。</p>
<p>　　&ldquo;又法或有女人夫不重，取一新瓶满盛水，于瓶中著七宝及诸灵药、五谷、白芥子，以缯帛系瓶项，以真言加持一百八遍，令女人结根本印安顶上，以水灌顶，即得宠爱敬重，非但敬重亦得有子息，在胎牢固。</p>
<p>　　&ldquo;又法行者每念诵时，结大印诵真言，印塔满六十万遍，所求之事即得满足，观自在菩萨、金刚手菩萨、多罗菩萨即为现身，所求如意，或作阿苏罗宫中王，或得菩萨地，或得长年药，或得敬爱法成就。</p>
<p>　　&ldquo;又法于菩提道场，于大制底前，诵此陀罗尼，得见圣僧共语与悉地成就，得共彼同行，即共同彼圣僧。</p>
<p>　　&ldquo;又法于高山顶上念诵一俱胝遍，金刚手菩萨将此人领五百六十人，同共阿苏罗宫，<a="/rmgjc/shouming.html" class="keylink" target="_blank">寿命</a>一劫，得见<a="/rmgjc/mile.html" class="keylink" target="_blank">弥勒</a>菩萨听闻<a="/rmgjc/zhengfa.html" class="keylink" target="_blank">正法</a>，闻法已，获菩萨地，得不退转。</p>
<p>　　&ldquo;又法上毗补罗山(云但有高山亦得)有舍利塔像前念诵，随力以香华供养，乞食以支身命，从月一日至十五日，诵陀罗尼满三十万遍，取其满日一日一夜不食，倍加供养，至后夜即见金刚手菩萨，将行人往自宫中，为行者则示阿苏罗窟门，入窟中得天妙甘露，寿齐日月。</p>
<p>　　&ldquo;又法于三道宝阶从天下处宝塔，行者乞食，旋绕诵俱胝遍，即见无能胜菩萨，与愿为说妙法，示无上菩提道。或见诃利底母，将此人入自宫中，与长年药，还童年少，端正可喜，获得伏藏，大人许可，应广利益三宝，得一切菩萨安慰示其正道，乃至菩提道场。</p>
<p>　　&ldquo;又法若人无宿善根，无菩提种，不修菩提行，才诵一遍则生菩提法芽，何况常能念诵受持！&rdquo;</p>
<p>　　七俱胝准提陀罗尼念诵仪轨</p>
<p>　　若有修习此陀罗尼求成就者，先须澡浴，应著净衣，严饰道场，安置本尊随力所办。其道场法，应择胜地作四肘坛，掘深三肘，除去瓦砾、恶土、发毛及骨、灰炭、虫蚁等，以好净土填满筑平，掘无恶土即取旧土填。土若有胜，当知其地是大吉祥，速疾成就。取未堕地瞿摩夷，以香水和沙好土为泥，诵无能胜菩萨真言，加持二十一遍，然后埿坛。埿已，复取五净相和（五净者，瞿摩夷汁、牛尿、酪、乳、酥），以无能胜菩萨真言加持一百八遍，右旋遍塗其坛。若于山石上建立，或在楼阁，或居船上，一切贤圣得道处，但以五净塗拭。面向东坐，结无能胜印按地，诵真言七遍加持坛中心。又取诸药、七宝并五谷各少分，掘中心深一肘，安诸药及七宝。复取旧土填满平治，以右手按诵地天偈三遍。警觉地天神偈曰：</p>
<p>　　汝天亲护者， 于诸佛道师，</p>
<p>　　修行<a="/rmgjc/shusheng.html" class="keylink" target="_blank">殊胜</a>行， 净地波罗蜜。</p>
<p>　　如破魔军众， 释师子救世，</p>
<p>　　我亦降伏魔， 我画曼茶罗。</p>
<p>　　诵地天真言曰：</p>
<p>　　曩莫三漫多没驮(引)南(引)毕哩(二合)体(他以切)微曳(二合)娑嚩(二合引)贺(引)</p>
<p>　　诵偈加持已，然后以檀香塗九个圣位，如满月以新净供具，金、银、熟铜、商法贝、玉石、瓷木等新器，盛诸饮食及好香草、灯烛、阏伽香水，随力所有布列供养。若在家、出家菩萨求成就者，每入道场先应<a="/rmgjc/lifo.html" class="keylink" target="_blank">礼佛</a>，忏悔随喜，劝请发愿已，应自誓受菩提心。戒真言曰：</p>
<p>　　唵胃(引)地止多母怛跛(二合引)娜野弭</p>
<p>　　菩提心者，离一切<a="/rmgjc/wozhi.html" class="keylink" target="_blank">我执</a>，远离蕴、处、界，及离能取、所取，于法平等，自心本不生，自性空故。如过去一切佛菩萨发菩提心，我亦如是。此名自誓受菩提心戒。由诵一遍，思惟胜义谛，获得无量无边无为功德，庄严三业，乃至菩提道场其福无间断，速灭一切业障，真言速得成就，本尊现前，如华严入法界品，慈氏菩萨为善财童子说菩提心功德。自誓菩提心戒已，全跏半跏随意而坐，端身闭目，即结定印。想空中准提佛母与七俱胝佛围绕，遍满虚空。定中礼一切诸佛及准提佛母，然后以塗手应结契印。</p>
<p>　　佛部三摩耶印</p>
<p>　　二手虚心合掌，开二头指屈，辅二中指甲下第一节侧，二大指各附二头指根下即成。当心诵真言七遍，想于如来三十二相、八十种好，相好分明如对目前。真言曰：</p>
<p>　　唵怛他(引)蘖都纳婆(二合)嚩(引)野娑嚩(二合引)贺(引)</p>
<p>　　由结此印诵真言故，即警觉一切如来，悉当护念加持行者，以光明照触，所有罪障皆得消灭，寿命长远，福慧增长。佛部圣众拥护欢喜，生生世世离诸恶趣，莲华化生，速证无上正等菩提。</p>
<p>　　莲华部三摩耶印。</p>
<p>　　以二手虚心合掌，散开二头指、二中指、二无名指，屈如莲华形，安印当心诵真言七遍，想观自在菩萨相好具足，于顶右散真言曰：</p>
<p>　　唵跛娜谟(二合引)纳婆(二合)嚩(引)野娑嚩(二合引)贺(引)</p>
<p>　　由结此印诵真言故，即警觉观自在菩萨等持莲华者，一切菩萨光明照触，所有业障皆悉除灭，一切菩萨常为善友。</p>
<p>　　金刚部三么耶印。</p>
<p>　　以左手翻向外，以右手掌背安左手背，以左右大小指互相钩，如金刚杵形安于当心，想金刚手菩萨诵真言七遍，顶左散印。真言曰：</p>
<p>　　唵嚩日嚧(二合引)纳婆(二合)嚩(引)野娑嚩(二合引)贺(引)</p>
<p>　　由结此印及诵真言故，即警觉一切金刚圣众加持拥护，所有罪障皆得除灭，一切<a="/rmgjc/tongku.html" class="keylink" target="_blank">痛苦</a>终不著身，当得金刚坚固之体。</p>
<p>　　次结第二根本印(用护身)。</p>
<p>　　二手外相叉，二头指、二大指并直竖即成，诵佛母心真言，印身五处，所谓额次、右肩次、左肩次、心次、喉顶上散。真言曰：</p>
<p>　　唵迦么黎尾么黎准泥娑嚩(二合引)贺(引)</p>
<p>　　结护身印时，起大慈心，遍缘六道四生，愿一切有情披大誓庄严坚固金刚甲胄，速证无上正等菩提。</p>
<p>　　次结地界橛印。</p>
<p>　　二手内相叉，竖二大指、二头指、二小指，各相合，屈左头指如钩，三掣大母指，指地印成，一掣诵真言一遍。真言曰：</p>
<p>　　唵准你你枳(引)逻野娑嚩(二合引)贺(引)</p>
<p>　　由结此印诵真言加持地界故，下至水际如金刚座，天魔及诸障者不为恼害，少加功力速得成就。持诵者，次应于坛中心想八叶大莲华，上有师子座，座上有宝楼阁，垂诸璎珞、缯幡、幢盖，宝柱行列，垂妙天衣，周布香云，普雨杂华，奏诸音乐，宝瓶阏伽天妙饮食，摩尼为灯。如无曼茶罗，但于空中观想即成。作此观已，应诵此偈：</p>
<p>　　以我功德力， 如来加持力，</p>
<p>　　及以法界力， 普供养而住。</p>
<p>　　诵此偈已，即诵大<a="/fjrw/zhufopusa/pusa/66968.html" class="keylink" target="_blank">虚空藏菩萨</a>真言曰：</p>
<p>　　唵誐誐曩三婆嚩嚩啰(二合)斛(引)</p>
<p>　　由诵此真言加持故，所想供养具真实无异，一切圣众皆得受用。</p>
<p>　　次结宝车辂印。</p>
<p>　　二手内相叉仰掌，二头指横相拄，以二大指各捻头指根下。想七宝车辂，佛部使者驾御七宝车辂，乘空而去，至于<a="/rmgjc/sejie.html" class="keylink" target="_blank">色界</a>顶阿迦尼吒天毗卢遮那佛宫殿中，诵真言七遍。真言曰：</p>
<p>　　唵睹噜睹噜吽(引)</p>
<p>　　由诵真言结印加持故，七宝车辂至色界顶，准提佛母并八大菩萨及诸圣众眷属围绕，乘七宝车辂。</p>
<p>　　次结请车辂印。</p>
<p>　　准前印以大指向身，拨中指即成，诵真言七遍。真言曰：</p>
<p>　　曩莫悉底哩(三合)野地尾(二合)迦(引)南(引)怛佗(引)蘖多(引)南唵缚日[口+朗](二合)拟(研以切)羯哩洒(二合)也娑嚩(二合引)贺(引)</p>
<p>　　由诵真言加持故，圣众从本土来至道场空中而住。</p>
<p>　　次结请本尊印，从车辂下降于道场。</p>
<p>　　准前第一根本印，以二大指向身招，诵真言三遍。真言曰：</p>
<p>　　唵者礼主礼准泥翳醯曳(二合)呬婆战嚩底(丁以切)娑嚩(二合引)贺</p>
<p>　　次结无能胜菩萨印辟除障者。</p>
<p>　　二手右押左内相叉作拳，竖二中指头相合即成，绕身左旋三匝，作是思惟：&ldquo;所有障者，毗那夜迦诸恶鬼神远走而去，所来圣众不越本三么耶大悲而住，愿垂加护。&rdquo;</p>
<p>　　曩莫三满多没驮(引)南(引)唵所鲁户噜战拏(引)里么(引)蹬耆娑嚩(二合引)贺(引)</p>
<p>　　次结墙界印。</p>
<p>　　准前地界印，屈右头指，展左头指，右旋三匝，随心近远即成金刚坚固之城。诸佛菩萨尚不违越，何况诸余难调伏者！毗那夜迦及毒虫利牙爪者，不能辅近。真言曰：</p>
<p>　　唵准你儜钵啰(二合)迦啰耶娑嚩(二合引)贺(引)</p>
<p>　　次结上方网界印。</p>
<p>　　准前墙界印，展左头指，右押左当中节相交即成，诵此真言三遍。真言曰：</p>
<p>　　唵准你儜半惹啰娑嚩(二合引)贺(引)</p>
<p>　　由诵真言结印加持故，即成金刚坚固不坏之网。</p>
<p>　　次结火院密缝印。</p>
<p>　　以左手掩右手背相重，直竖二大指即成。诵真言三遍，右旋三匝，想金刚墙外有金刚火围绕。真言曰：</p>
<p>　　唵阿三莽拟(宜以切)你吽(引)发吒(半音)</p>
<p>　　由结此印诵真言，成大结护密缝，不被诸魔入。</p>
<p>　　次结阏伽印。</p>
<p>　　二手内相叉，竖二中指头相著，以二头指捻二中指背，二大指侧附二头指根下，即成根本印。准前根本印，微屈二大指入掌，即成阏伽印。诵真言三遍。真言曰：</p>
<p>　　唵者礼主礼准泥遏钳钵罗(二合)底(引)蹉婆誐嚩底(丁曳切)娑嚩(二合引)贺(引)</p>
<p>　　行者思惟圣众了了分明，想自身在诸佛圣众足下，手持七宝阏伽器，盛香水浴圣众足。由献阏伽香水故，行者三业清净，洗涤烦恼垢，业障消灭。</p>
<p>　　次结莲华座印。</p>
<p>　　准前根本印，并二大指向身竖，运想从此印流出无量师子座，奉献一切圣众，是诸圣众各各皆坐。真言曰：</p>
<p>　　唵迦么逻娑嚩(二合引)贺(引)</p>
<p>　　由结座印诵真言，奉献圣众故，行者当得十地满足，得金刚之座。</p>
<p>　　次结澡浴印。</p>
<p>　　准前根本印，以二大母指头，捻二中指中节即成。诵真言三遍。真言曰：</p>
<p>　　唵者娑嚩(二合引)贺(引)</p>
<p>　　想从此印流出无量光明，一一光明道有无量七宝贤瓶。想满天妙香水，灌注一切圣众澡浴。复想空中有无量天乐，供养本尊诸佛菩萨一切圣众。由结此印诵真言故，行者不久当证法云地。</p>
<p>　　次结塗香印。</p>
<p>　　准前根本印，以二大指，傅著右头指下节即成。诵真言三遍。真言曰：</p>
<p>　　唵礼娑嚩(一合引)贺(引)</p>
<p>　　想从此印流出无量光明，一一光明道有无量天妙塗香粖香云海，供养本尊诸佛菩萨一切圣众。由结此印诵真言故，当证一切如来戒、定、慧、解脱、解脱知见香。</p>
<p>　　次结华印。</p>
<p>　　准前根本印，以二大指傅著左头指下节即成。诵真言三遍。真言曰：</p>
<p>　　唵主娑嚩(二合引)贺(引)</p>
<p>　　想从此印流出无量光明，一一光明道有无量天妙华云海，供养本尊诸佛菩萨一切圣众。由结此印诵真言故，当得大慈三摩地成就，能利乐无边众生，诸灾难不著身。</p>
<p>　　次结烧香印。</p>
<p>　　准根本印，屈右头指捻二大指头即成。诵真言三遍。真言曰：</p>
<p>　　唵礼娑嚩(二合引)贺(引)</p>
<p>　　想从此印流出无量光明，一一光明道有无量和合俱生天妙烧香云海，供养本尊诸佛菩萨一切圣众。由结此印诵真言故，当得普遍法界三摩地成就。</p>
<p>　　次结饮食印。</p>
<p>　　准前根本印，以左头指捻二大指头即成。诵真言三遍。真言曰：</p>
<p>　　唵准娑嚩(二合引)贺(引)</p>
<p>　　想从此印流出无量光明，一一光明道有无量天妙种种饮食云海，供养本尊诸佛菩萨一切圣众。当得法喜<a="http://www.foyan.org/yinyue/fangeyongfa/chanyue.html" class="keylink" target="_blank">禅悦</a>食，三解脱最胜味，三摩地成就。</p>
<p>　　次结灯印。</p>
<p>　　准前根本印，以二头指各捻二大指头即成。诵真言三遍。真言曰：</p>
<p>　　唵泥娑嚩(二合引)贺(引)</p>
<p>　　想从此印流出无量光明，一一光明道有无量种种七宝灯烛云海，供养本尊诸佛菩萨一切圣众。当得般若波罗蜜光明、五眼清净。</p>
<p>　　次诵赞叹。</p>
<p>　　阿嚩怛啰左睹啰娜(二合)舍(引)啰驮(二合)娑么(二合)啰哩补句致钵啰(二合)拏么跛娜尾呬帝阿者礼怛[齒+來]娑哩素你祖礼悉[亭+夜]思准泥萨啰(二合)闷底南(引)娑嚩舍么你娑嚩(二合引)罕(引)帝萨跛啰(二合)拏吠怛你也(二合)佗(引)讫洒(二合)啰(引)拏[卄/(阿-可+辛)/木]帝阿尾你多萨怛嚩(二合)娜么你钵啰(二合)枲(引)那路(引)迦怛啰(二合)野(引)啰佗(二合)迦唎啰讫多(二合引)啰尾孕(二合引)那戍(引)鼻[你播(引)怛啰(二合)迦啰铎讫使(二合)[寧+頁]娑普(二合)砧(底浪切)悉体(二合)怛嚩(二合)进底多么啰贪(二合去)钵啰(二合)瑟砧(二合)李佉惹曩你尔娜(引)你萨帝(知曳切)曩钵啰(二合)库舞(二合)地囇啰始嚟野萨怛梵(二引)啰抳焰(二合引)惹闭怛母(二合)你帽(引)你(你夷切)嚩日哩(二合)担抧逻驮弥焰(二合)素啰哩补婆嚩喃钵啰(二合)吠奢野底阿引哩野(二合)嚩路(引)枳帝皤悉[亭+夜]底诺僧捨阎萨怛多惹播(引)多(半音呼多诺切)旦曩(引)悉底(二合)惹蘖底紧旨你也(二合)萨怛梵(三合引)曩那娜(引)悉薄羯底(二合)毗药(二合)壹底娑迦罗播(引)跛曩(引)舍你婆誐嚩底跛耻多么(引)怛啰(二合)悉地迦哩布啰野么努(引)啰贪冥枲(引)娜底曩怛梵(二合引)娑么(二合)囕迦室子(二合)多(半音)婆誐嚩底准泥陀(引)啰尼萨妬(二合)怛啰(二合)萨么跛多(二合)</p>
<p>　　次说本尊陀罗尼布字法。</p>
<p>　　从顶至足观一一真言字，屈曲分明流出光明，照六道四生轮回有情，深起悲愍施与安乐，用陀罗尼九字，布列于行者身，即成以如来印，八大菩萨所加持身。若作息灾、增益、降伏、敬爱，随四种法所谓白黄黑赤，成办悉地。即结布字印，二手内相叉，二大指、二头指、二小指相合即成。</p>
<p>　　想唵字，安于顶，以大母指触头上。</p>
<p>　　次想左字，两目童人上俱。</p>
<p>　　想礼字，复以大母指触左右眼上。</p>
<p>　　次想祖字，安于颈上，用大母指触。</p>
<p>　　次想礼字，当心以大母指触。</p>
<p>　　次想准字，安右左肩，以大母指触。</p>
<p>　　次想泥字，安脐上，以大母指触。</p>
<p>　　次想娑嚩(二合)字，安右左两髀上，以小指触。</p>
<p>　　次想诃字，安右左二胫上，用小指触。</p>
<p>　　由想布真言结印加持故，行者身即成准泥佛母身，灭除一切业障，积集无量福德吉祥，其身成金刚不坏体。若能常专注观行，一切悉地皆得见前，速证无上正等菩提。</p>
<p>　　次结根本印，诵根本真言七遍，顶上散印。即取菩<a="/sushi/shuiguo/tizi/" class="keylink" target="_blank">提子</a><a="/rmgjc/nianzhu.html" class="keylink" target="_blank">念珠</a>具一百八，依法贯穿。即以塗香塗其珠上，以二手掌中捧珠当心，诵真言七遍。加持念珠真言曰：</p>
<p>　　唵吠嚧(引)遮那(引)么罗娑嚩(二合引)贺(引)</p>
<p>　　加持顶戴心口，作是愿言：&ldquo;我今欲念诵，唯愿本尊诸佛菩萨加持护念，愿令速得随意所求悉地圆满。&rdquo;然后以左手无名指大指承珠，右手以大指无名指移珠，手如说法相，当于心前持珠念诵。其声不缓不急，心专注不异缘，观自身同本尊身相好具足。又于身前坛中，观想七俱胝佛母与眷属围绕，了了分明对坐。每称娑嚩(二合引)贺字同时移一珠，或一百八或一千八为念诵遍数，常须限定。若不满一百八，即不充求悉地遍数。念诵毕已，蟠珠于掌中，顶戴发愿，作是愿言：&ldquo;以我念诵功德，一切众生所修真言，行求上中下悉地速得成就。&rdquo;安珠于箧中。即结定印，端身闭目，澄心定意，当于胸臆身内炳现圆明如满月皎洁光明，起大精进决定取证。若能不<a="/rmgjc/xiedai.html" class="keylink" target="_blank">懈怠</a>专功，必当得见本源清净之心。</p>
<p>　　于圆明中想唵字，余八字右旋，于圆明上布列。于定中须见真言字分明，既不散动得定，即与般若波罗蜜相应，即画圆明月轮。次应思惟字母种子义。</p>
<p>　　唵字者，是三身义，亦是一切法本不生义。</p>
<p>　　左字者，一切法不生不灭义。</p>
<p>　　礼字者，一切法相无所得义。</p>
<p>　　祖字者，一切法无生灭义。</p>
<p>　　礼字者，一切法无垢义。</p>
<p>　　准字者，一切法无等觉义。</p>
<p>　　泥字者，一切法无取舍义。</p>
<p>　　娑嚩(二合)字者，一切法平等无言说义。</p>
<p>　　诃字者，一切法无因义。</p>
<p>　　由一切法本不生故，即得不生不灭。由不生不灭故，即得相无所得。由相无所得故，即得无生灭。由无生灭故，即得无垢。由无垢故，即得无等觉。由无等觉故，即得无取舍。由无取舍故，即得平等无言说。由平等无言说故，即得无因无果、般若相应、无所得以为方便，入胜义实则证法界真如。以此为三摩地，念诵毕已。</p>
<p>　　应结根本印，次结澡浴印，次结五供养印。</p>
<p>　　次诵赞叹献阏伽。</p>
<p>　　次结阿三摩拟你(二合)印。</p>
<p>　　左转一匝解界。</p>
<p>　　次结宝车辂印。</p>
<p>　　以大母指向外拨中指头，奉送圣者还本宫。奉送真言曰：</p>
<p>　　唵者礼主礼准泥蘖车蘖车婆誐嚩底娑嚩(二合引)婆(引)嚩南布娜啰(引)誐么那(引)野娑嚩(二合引)贺(引)</p>
<p>　　次结三部三么耶印，各诵真言一遍，礼佛如前，忏悔随喜，劝请发愿回向无上菩提，随意经行转读大乘经典华严、大般若等经，印塔像，浴舍利，右旋绕，思六念，以此福聚回向自所求悉地。</p>
<p>　　次说息灾、增益、敬爱、调伏四种法。</p>
<p>　　扇底迦法者，求灭罪转障除灾害，鬼魅、疾病、囚闭枷锁、疫病、国难、水旱不调、虫损苗稼、五星凌逼本命，悉皆除灭烦恼解脱，是名息灾法。作此法时，著白衣面向北，交脚竖膝吉祥坐。观本尊白色，供养饮食、果子、香华、灯烛、地等，悉皆白色。从月一日至八日，日三时念诵，夜作护摩。息灾真言曰：</p>
<p>　　唵者礼主礼准泥(令某甲若为他人念诵称彼名)扇(引)底矩噜(二合)娑嚩(二合引)贺(引)</p>
<p>　　布瑟置(二合)迦法者，求延命、官荣、伏藏、富饶、聪慧，闻持不忘药法成就，金刚杵等成就，或作师子、象、马类，以真言加持三相现，随上中下所求获果如悉地广说，欲求持明仙入阿苏啰窟，及诸八部鬼神窟求入者皆得，及证地位<a="/rmgjc/shentong.html" class="keylink" target="_blank">神通</a>，求二种资粮圆满，速成无上菩提，名增益法。作此法时，身著黄衣，面向东结跏趺坐，观本尊黄色，所供养香华、饮食、果子、灯烛、地等，并皆黄色。从月八日至十五日，日三时念诵，夜作护摩。真言曰：</p>
<p>　　唵者礼主礼准泥(令某甲)布瑟微(二合)矩噜(二合)娑嚩(二引)贺(引)</p>
<p>　　伐施迦啰拏法者，若欲令一切人见者发欢喜心，摄伏钩召若男、若女、天龙八部、药叉女，及摄伏鬼神，有诸怨敌作不<a="/rmgjc/raoyi.html" class="keylink" target="_blank">饶益</a>事，皆令回心欢喜，诸佛护念加持，是名摄召敬爱法。作此法者，身著赤衣，面向西，竖二膝，并脚，名普贤坐，观本尊及所供养香华、饮食、果子、灯烛、地等，并皆赤色。从十六日至二十三日，日三时念诵，夜作护摩。摄召真言曰：</p>
<p>　　唵者礼主礼准泥(令某甲)嚩试矩噜(一合)娑嚩(二合引)贺(引)</p>
<p>　　阿毗遮噜迦法者，犯五无间、谤方等大乘、毁灭<a="/rmgjc/foxing.html" class="keylink" target="_blank">佛性</a>、背逆君主、惑乱正法，于如是之人深起悲愍，应作降伏法。以驴粪、或驼粪、或烧尸灰，以用塗坛。作此法时，身著黑衣、或青衣，面向南，左脚押右脚蹲踞坐。观本尊黑色，取臭、无香气、黑色或青色华供养。所供饮食、香华、果子、灯烛、地等，并皆黑色或青色。从月二十三日至月尽日，取午时中夜二时念诵，夜作护摩。真言曰：</p>
<p>　　吽者礼主礼准泥(令某甲)钵啰(二合)喃加多野吽发吒</p>
<p>　　次说准泥佛母画像法。</p>
<p>　　取不截白叠去毛发者，揁于净壁。先应塗坛，以阏伽、饮食随力供养。画师应受八戒斋，清净画像。其彩色中勿用皮胶，于新器中调色。</p>
<p>　　应画准提佛母像，身黄白色，结跏趺坐，坐莲华上，身佩圆光，著轻縠如十波罗蜜菩萨衣，上下皆作白色。复有天衣角络、璎珞、头冠，臂皆著螺钏檀慧，著宝环。其像面有三目、十八臂。上二手作说法相。右第二手作施无畏，第三手执剑，第四手持宝鬘，第五手掌俱缘果，第六手持钺斧，第七手执钩，第八手执金刚杵，第九手持念珠。左第二手执如意宝幢，第三手持开敷红莲华，第四手军持，第五手罥索，第六手持轮，第七手商佉，第八手贤瓶，第九手掌般若梵夹。莲华下画水池，池中难陀龙王、坞波难陀龙王，拓莲华座。左边画持诵者，手执香炉瞻仰圣者。准提佛母矜愍持诵人，眼下顾视。上画二净居天子，一名俱素陀天子，手持华鬘向下，承空而来供养圣者。</p>
<p>　　画像已，随力僧次请七僧供养，开光明咒愿赞叹。于像下应书法身缘起偈，将像于精室秘密供养。以帛覆像，念诵时去覆帛，瞻礼供养；念诵毕，却以帛覆，慎勿令人见。何以故？从师受仪轨画像法，若转与人呈像，被魔得便，当须秘密。</p>
</div>
</center></div><hr><script charset='utf-8' src='../js/hui2.js'></script></body></html> 