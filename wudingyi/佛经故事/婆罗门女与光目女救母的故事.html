<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,婆罗门女与光目女救母的故事' />
<link href='../css/3.css' rel='stylesheet' type='text/css'></head><body><script charset='utf-8' src='../js/hengfu.js'></script><script charset='utf-8' src='../js/hengfu2.js'></script><hr><center><div class='zw'>婆罗门女与光目女救母的故事</div></center><br><center><div>作者：佚名　来源：无量光明网</div></center><br><div class='zw'><center>
<p style="text-align: center"><img alt="婆罗门女与光目女救母的故事" src="./images/婆罗门女与光目女救母的故事.jpg" style="height: 300px; width: 484px" title="婆罗门女与光目女救母的故事" /></p>
《<a="/rmgjc/poluomen.html" class="keylink" target="_blank">婆罗门</a>女卖房救母的故事》</h2>
<p>　　过去不可思议阿僧祇劫，时世有佛，号曰：觉华定<a="/rmgjc/zizai.html" class="keylink" target="_blank">自在</a>王如来，彼佛<a="/rmgjc/shouming.html" class="keylink" target="_blank">寿命</a>，四百千万亿阿僧祇劫。像法之中，有一婆罗门女，宿福深厚，众所钦敬；行住坐卧，诸天卫护。其母信邪，常轻三宝。</p>
<p>　　是时圣女广设方便，劝诱其母，令生<a="/rmgjc/zhengjian.html" class="keylink" target="_blank">正见</a>，而此女母，未全生信。不久命终，魂神堕在无间<a="/rmgjc/diyu.html" class="keylink" target="_blank">地狱</a>。时婆罗门女，<a="/sushi/yaoshan/zhimu/" class="keylink" target="_blank">知母</a>在世，不信因果。计当随业，必生恶趣。遂卖家宅，广求香华，及诸供具，于先佛塔寺，大兴供养。见觉华定自在王如来，其形像在一寺中，塑画威容，端严毕备。</p>
<p>　　时婆罗门女，瞻礼尊容，倍生敬仰。私自念言：佛名大觉，具一切智。若在世时，我母死后，傥来问佛，必知处所。时婆罗门女，垂泣良久，瞻恋如来。忽闻空中声曰：泣者圣女，勿至悲哀，我令示汝母之去处。婆罗门女合掌向空，而白空曰：是何神德，宽我忧虑。我自失母以来，昼夜忆恋，无处可问知母生界。时空中有声，再报女曰：我是汝所瞻礼者，过去觉华定自在王如来，见汝忆母，倍于常情众生之分，故来告示。</p>
<p>　　婆罗门女闻此声已，举身自扑，肢节皆损。左右扶侍，良久方苏。而白空曰：愿佛慈愍，速说我母生界，我今身心，将死不久。时觉华定自在王如来，告圣女曰：汝供养毕，但早返舍，端坐思惟吾之名号，即当知母所生去处。</p>
<p>　　时婆罗门女寻<a="/rmgjc/lifo.html" class="keylink" target="_blank">礼佛</a>已，即归其舍。以忆母故，端坐念觉华定自在王如来。经一日一夜，忽见自身到一海边。其水涌沸，多诸恶兽，尽复铁身，飞走海上，东西驰逐。见诸男子女人，百千万数，出没海中，被诸恶兽争取食啖。又见夜叉，其形各异，或多手多眼、多足多头、口牙外出，利刃如剑。驱诸罪人，使近恶兽，复自搏攫，头足相就。其形万类，不敢久视。</p>
<p>　　时婆罗门女，以<a="/rmgjc/nianfo.html" class="keylink" target="_blank">念佛</a>力故，自然无惧。有一鬼王，名曰：无毒，稽首来迎，白圣女曰：善哉，<a="/fjrw/zhufopusa/pusa/" class="keylink" target="_blank">菩萨</a>，何缘来此？</p>
<p>　　时婆罗门女问鬼王曰：此是何处？</p>
<p>　　无毒答曰：此是大铁围山西面第一重海。</p>
<p>　　圣女问曰：我闻铁围之内，地狱在中，是事实否？</p>
<p>　　无毒答曰：实有地狱。</p>
<p>　　圣女问曰：我今云何得到狱所？</p>
<p>　　无毒答曰：若非威神，即须业力，非此二事，终不能到。</p>
<p>　　圣女又问：此水何缘，而乃涌沸，多诸罪人，及以恶兽？</p>
<p>　　无毒答曰：此是阎浮提造恶众生，新死之者，经四十九日后，无人继嗣，为作功德，救拔苦难，生时又无善因。当据本业所感地狱，自然先渡此海。海东十万由旬，又有一海，其苦倍此。彼海之东，又有一海，其苦复倍。三业恶因之所招感，共号：业海，其处是也。</p>
<p>　　圣女又问鬼王无毒曰：地狱何在？</p>
<p>　　无毒答曰：三海之内，是大地狱，其数百千，各各差别。所谓大者，具有十八。次有五百，苦毒无量。次有千百，亦无量苦。</p>
<p>　　圣女又问大鬼王曰：我母死来未久，不知魂神当至何趣？</p>
<p>　　鬼王问圣女曰：菩萨之母，在生习何行业？</p>
<p>　　圣女答曰：我母邪见，讥毁三宝。设或暂信，旋又不敬。死虽日浅，未知生处。</p>
<p>　　无毒问曰：菩萨之母，姓氏何等？</p>
<p>　　圣女答曰：我父我母，俱婆罗门种，父号尸罗善现，母号悦帝利。</p>
<p>　　无毒合掌启菩萨曰：愿圣者却返本处，无至忧忆悲恋。悦帝利罪女，生天以来，经今三日。云承<a="/rmgjc/xiaoshun.html" class="keylink" target="_blank">孝顺</a>之子，为母设供修福，布施觉华定自在王如来塔寺。非唯菩萨之母，得脱地狱，应是无间罪人，此日悉得受乐，俱同生讫。</p>
<p>　　鬼王言毕，合掌而退。婆罗门女，寻如梦归。悟此事已，便于觉华定自在王如来塔像之前，立弘誓愿：愿我尽未来劫，应有罪苦众生，广设方便，使令<a="/rmgjc/jietuo.html" class="keylink" target="_blank">解脱</a>。</p>
<p>　　佛告文殊师利：时鬼王无毒者，当今财首菩萨是。婆罗门女者，即<a="/fjrw/zhufopusa/pusa/66964.html" class="keylink" target="_blank">地藏菩萨</a>是。</p>
《光目女发大誓愿救母的故事》</h2>
<p>　　过去无量阿僧祇劫，有佛出世，名：清净莲华目如来，其佛寿命四十劫。像法之中，有一<a="/fjrw/zhufopusa/luohan/" class="keylink" target="_blank">罗汉</a>，福度众生。因次<a="/rmgjc/jiaohua.html" class="keylink" target="_blank">教化</a>，遇一女人，字曰：光目，设食供养。</p>
<p>　　罗汉问之：欲愿何等？</p>
<p>　　光目答曰：我以母亡之日，资福救拔，未知我母生处何趣？</p>
<p>　　罗汉愍之，为入定观，见光目女母堕在恶趣，受极大苦。罗汉问光目言：汝母在生，作何行业？今在恶趣，受极大苦。</p>
<p>　　光目答言：我母所习，唯好食啖鱼鳖之属。所食鱼鳖，多食其子，或炒或煮，恣情食啖，计其命数，千万复倍。尊者慈愍，如何哀救？</p>
<p>　　罗汉愍之，为作方便，劝光目言：汝可志诚念清净莲华目如来，兼塑画形像，存亡获报。</p>
<p>　　光目闻已，即舍所爱，寻画佛像而供养之，复恭敬心，悲泣瞻礼。忽于夜后，梦见佛身金色晃耀，如须弥山，放大光明。而告光目：汝母不久当生汝家，才觉饥寒，即当言说。</p>
<p>　　其后家内婢生一子，未满三日，而乃言说。稽首悲泣，告于光目：<a="/rmgjc/shengsi.html" class="keylink" target="_blank">生死</a>业缘，果报自受，吾是汝母，久处暗冥。自别汝来，累堕大地狱。蒙汝福力，方得受生。为下贱人，又复短命。寿年十三，更落恶道。汝有何计，令吾脱免？</p>
<p>　　光目闻说，知母无疑，哽咽悲啼而白婢子：既是我母，合知本罪，作何行业，堕于恶道。</p>
<p>　　婢子答言：以杀害，毁骂二业受报。若非蒙福，救拔吾难，以是业故，未合解脱。</p>
<p>　　光目问言：地狱罪报，其事云何？</p>
<p>　　婢子答言：罪苦之事，不忍称说，百千岁中，卒白难竟。</p>
<p>　　光目闻已，啼泪号泣而白空界：愿我之母，永脱地狱，毕十三岁，更无重罪，及历恶道。十方诸佛慈哀愍我，听我为母所发广大誓愿。若得我母永离三途及斯下贱，乃至女人之身永劫不受者。愿我自今日后，对清净莲华目如来像前，却后百千万亿劫中，应有世界，所有地狱及三恶道诸罪苦众生，誓愿救拔，令离地狱恶趣，畜生饿鬼等，如是罪报等人，尽成佛竟，我然后方成正等正觉。</p>
<p>　　发誓愿已，具闻清净莲华目如来而告之曰：光目，汝大慈愍，善能为母发如是大愿。吾观汝母十三岁毕，舍此报已，生为梵志，寿年百岁。过是报后，当生无忧国土，寿命不可计劫。后成佛果，广度人天，数如恒河沙。</p>
<p>　　佛告定自在王：尔时罗汉福度光目者，即无尽意菩萨是。光目母者，即解脱菩萨是，光目女者即地藏菩萨是。</p>
</div>
</center></div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 