<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,屠宰的杀生恶报' />
<link href='../css/3.css' rel='stylesheet' type='text/css'></head><body><script charset='utf-8' src='../js/hengfu.js'></script><script charset='utf-8' src='../js/hengfu2.js'></script><hr><center><div class='zw'>屠宰的杀生恶报</div></center><br><center><div>作者：佚名　来源：无量光明网</div></center><br><div class='zw'><center>
<p style="text-indent:2em; padding:0px; margin:0px;line-height:240%;">屠宰的<a="/rmgjc/shasheng.html" class="keylink" target="_blank">杀生</a>恶报</p><p style="text-indent:2em; padding:0px; margin:0px;line-height:240%;">※杀牛横死 刘肇夫妇</p><p style="text-indent:2em; padding:0px; margin:0px;line-height:240%;">宋刘肇夫妇屠牛,且嗜食。一夕有童子敲门送简云:六畜皆前业,惟牛最辛苦,君看横死者,尽是食牛人。读毕,忽不见。夫妇不悟屠嗜如故。居年许,肇梦到冥府,王者怒曰:汝伤牛命甚多,劝化不转,叱夜叉以长钉钉其头,痛极而醒,次早气绝。妻骑牛入市易棺,不觉臀髀与牛皮相连,牢不可脱,数日乃死。</p><p style="text-indent:2em; padding:0px; margin:0px;line-height:240%;">※屠女遭灾 张七娘</p><p style="text-indent:2em; padding:0px; margin:0px;line-height:240%;">瓯宁张七娘,本屠家女,尝买一牛,于野外骑之归,抵家将下,臀髀忽与牛背皮连牢不可脱,数日死。</p><p style="text-indent:2em; padding:0px; margin:0px;line-height:240%;">※教杀丧命 来安</p><p style="text-indent:2em; padding:0px; margin:0px;line-height:240%;">滁州来安,教子杀牛,视其用刀法。一日安寝,子以为牛,持牛刀杀之。众骇问,子曰:我见是牛,试手法耳。</p><p style="text-indent:2em; padding:0px; margin:0px;line-height:240%;">※仆地成牛 华回子</p><p style="text-indent:2em; padding:0px; margin:0px;line-height:240%;">镇江华回子,父子宰牛,一日忽仆地,作牛呜,头生双角。</p><p style="text-indent:2em; padding:0px; margin:0px;line-height:240%;">※牛角破腹 陆屠</p><p style="text-indent:2em; padding:0px; margin:0px;line-height:240%;">常熟陆屠,将杀一牛,牛极力断索,负刀而逸。陆追及,牛反顾以角穿陆,肠溃而死。</p><p style="text-indent:2em; padding:0px; margin:0px;line-height:240%;">※牛冤摄魂 朱氏子</p><p style="text-indent:2em; padding:0px; margin:0px;line-height:240%;">广陵富家朱氏子,好食牛。一日醉后,欲宰一牛,其母止之,子向牛言曰:尔能拜我,便赦之。牛即跪拜。朱怒曰:畜生安能会人言,立杀之。后日夜见牛为厉,乃死。</p><p style="text-indent:2em; padding:0px; margin:0px;line-height:240%;">※人作牛鸣 太和屠者</p><p style="text-indent:2em; padding:0px; margin:0px;line-height:240%;">太和中,光禄厨,一牛有胎,将产。或令换易,屠者竟杀之,忽作牛鸣,月余而死。</p><p style="text-indent:2em; padding:0px; margin:0px;line-height:240%;">※肉成火种 徽州程某</p><p style="text-indent:2em; padding:0px; margin:0px;line-height:240%;">万历十五年,徽州程民兄弟作圈养牛,每日择肥而宰。其弟进圈,有一牛长跪下泪,每次如此。弟怜之,遂改别业营生。且告兄曰:此畜见我必跪,卖作耕牛何如?兄不信,曰:待我试之。明日进圈,果长跪下泪如前,兄怒杀而煮之,煮未熟,锅中轰轰有声,牛肉变成火块喷出户,屋尽焚,仍不改业。一日出门,遇挑担卖牛肉者,讨帐争论,一掌即死,到官抵偿。其子胸生一毒,五脏皆见备极楚痛。每向人哭曰:我父杀牛,贻累于我。半年方死,弟得善终。</p><p style="text-indent:2em; padding:0px; margin:0px;line-height:240%;">※业债生还 张屠</p><p style="text-indent:2em; padding:0px; margin:0px;line-height:240%;">杭州张屠,善宰牛,号小庖丁。年六十,始释业。约伴往云台山进香,比至山下,忽觉心惊股栗,不能行。遂坐桥上,久之,同<a="/rmgjc/xingzhe.html" class="keylink" target="_blank">行者</a>,见张据地作牛鸣,野中群牛数十聚而触之,急共掖同行进饭店,仆地死。 己卯年事。</p><p style="text-indent:2em; padding:0px; margin:0px;line-height:240%;">※贪萌浪死 徐贩</p><p style="text-indent:2em; padding:0px; margin:0px;line-height:240%;">庐州徐淹,常贩牛,渡江,风浪忽作,淹誓不再贩。及抵岸,贪心复萌,仍贩牛卖屠户,后忽出江飘没。</p><p style="text-indent:2em; padding:0px; margin:0px;line-height:240%;">※虚愿生痈 杭郑姓</p><p style="text-indent:2em; padding:0px; margin:0px;line-height:240%;">杭州罗磨坊郑姓畜一牛,力作十余年矣,牛老而病,郑心怜之,谓此牛死当为掩埋。不数日,有牛屠见之,许以二金,郑遂卖之。忽一夕,梦此牛作人语曰:汝既许见埋,复贪利杀我,我今来索命。遽啮其背,大痛。次日背生痈,溃烂见脏而死。</p><p style="text-indent:2em; padding:0px; margin:0px;line-height:240%;">※割舌养哑 阮倪</p><p style="text-indent:2em; padding:0px; margin:0px;line-height:240%;">阮倪,一日割牛舌食之,后生子无舌。</p><p style="text-indent:2em; padding:0px; margin:0px;line-height:240%;">※杀业现消 王德璘</p><p style="text-indent:2em; padding:0px; margin:0px;line-height:240%;">上虞王德璘,年二十。康熙戊午六月二十七日,卧病晕绝,入冥。遇一道士拍其肩曰:盍往游乎?游至冥府。主者诘曰:尔前生杀牛如许,何也?王对不知,主者曰:如自勘则知矣。见地涌出一大圆镜,视之,一人操刀割牛即己也。主者命加刑,王身忽束铁箍者三,一卒持利杵飞揕其胸。王自念,父母生我未养,泪下如雨。卒举杵未及身而堕,束亦解。王欲遁,群牛环阻于前,触哮怒。主者曰:孽宜现消,互杀累劫不已。命卒刲其肉,投火鼎。割已复命屠肠。卒以手向王口一挥,肠遂出,引之数丈。卒持利刃欲截,王复念,罔极恩未报,罪孽增重,益悲甚。肠遂不得断,卒乃惊视,谓王齶上现朱书赦字,以报主者。主者曰:此子历苦酷刑,性灵未泯,上帝嘉其孝念,宜归<a="http://www.foyan.org/yinyue/xueyufanyin/renjian.html" class="keylink" target="_blank">人间</a>补过。卒以肠盘数屈纳其口。九叩而出,遇前道士曰:兹游乐乎?赖尔自作自释也。因导出。王复苏,时为二十九日辰刻,王与母妻伯弟一一言之。后体生恶疮,半年而后起,自誓长斋奉佛以终身,钱塘吴陈琰详记之。</p><p style="text-indent:2em; padding:0px; margin:0px;line-height:240%;">※贪馋送死 戴典史</p><p style="text-indent:2em; padding:0px; margin:0px;line-height:240%;">万历中,太平戴典史,日受盗牛人脏肉,因而杀牛无忌,后忽发狂疾,见众牛追逐,乃死。</p><p style="text-indent:2em; padding:0px; margin:0px;line-height:240%;">※凶悍天刑 太仓屠户</p><p style="text-indent:2em; padding:0px; margin:0px;line-height:240%;">太仓蓬阆镇一屠户,从江北买牛回。已抵岁暮,向妻索肉,妻答无。屠人奋然持刀割牛舌,付妻烹煮。自往房中坐,向妻妆镜台照面,以刀修刮眉毛。蓦地吊绳断坠下,头劈两开,立刻命殒。</p><p style="text-indent:2em; padding:0px; margin:0px;line-height:240%;">※暴怒戕子 西蜀李绍</p><p style="text-indent:2em; padding:0px; margin:0px;line-height:240%;">西蜀李绍,好食犬,前后宰犬数百。后得一黑犬,爱而畜之。一日绍醉夜归,其犬门号吠,绍怒,取斧击犬。值儿自内出,斧中其脑。一家惶惧捕犬,犬不知所之。绍后得病,作狗嗥而死。</p><p style="text-indent:2em; padding:0px; margin:0px;line-height:240%;">※沸水洞胸 汉口屠者</p><p style="text-indent:2em; padding:0px; margin:0px;line-height:240%;">汉口一屠者,肩擐一犬,僧弘戒遇之,苦劝<a="/fangsheng/" class="keylink" target="_blank">放生</a>。屠者坚执不允,乃语云:汝与狗夙世冤业,吾不能救也。合掌礼屠者三拜。是夜屠人宰犬,手举下锅,忽沸水溅心,头烂,七日洞穿而死。汉口人感动,遂醵金为僧建放生庵焉。</p><p style="text-indent:2em; padding:0px; margin:0px;line-height:240%;">※啖粪哀叫 仆人陈祥</p><p style="text-indent:2em; padding:0px; margin:0px;line-height:240%;">太仓一仆人陈祥,好屠狗,人屡切劝,卒不改。一日食新河豚,毒发,痛闷欲死,医人言,食粪浆可救,祥蛇行至厕边,大啖粪,卒不治,作狗声哀叫而死。</p><p style="text-indent:2em; padding:0px; margin:0px;line-height:240%;">※檐木断首 屠户张某</p><p style="text-indent:2em; padding:0px; margin:0px;line-height:240%;">康熙丙子,萧山屠户张某,性凶暴,善宰牲,日必宰猪羊十数。六月间门口乘凉,颈上偶痒,以屠刀刮之,忽风吹坠檐木,一击而首落。</p><p style="text-indent:2em; padding:0px; margin:0px;line-height:240%;">※脓疮疗饥 杜章</p><p style="text-indent:2em; padding:0px; margin:0px;line-height:240%;">梓潼帝君化书云:邛有杜章,望帝之友也。生于富贵,父祖好宴会,习以为常。凡烹割之事,皆躬亲之。及长,厨馔无虚日。后家道零替,为人屠刽,以就口食。所取人财,过命钱。又以饮啖兼人,才方饱满,寻腹中虚,性嗜肉味,日常不足,罟鱼弹雀,所见飞走,皆萌杀心。中年生五子,皆无指。口累所迫,过命之赀,不足度日。寻有癞疾,肌肤破裂,脓血流溃,见者掩鼻矣。自以饥火所烧,复受疾苦,投井自尽,为人执之,极口辱骂,于是仰天呼冤。予见之,讶而问里域主者,孙洪叔言其详。且言此人禄尽而命长,尚余五年。予既知其造业之由,又复闵其受苦之酷,且岁月方遥,恶其日夕怨怒天帝。乃遣功曹易其心志,使之以手揭疮皮自食之,又以指染脓血吮咀求味,宣言于人曰:毋作杀生业,为我戒。如此逾年,以尽之数,命断而死,诸子皆殍焉。</p><p style="text-indent:2em; padding:0px; margin:0px;line-height:240%;">※垂尽为牛 张宜所</p><p style="text-indent:2em; padding:0px; margin:0px;line-height:240%;">鄞县南乡张宜所,少时以宰牛为业,二十年后始改行。然临死时,以作牛鸣为快,鸣已,即嚼床头槁荐,七日而死。</p><p style="text-indent:2em; padding:0px; margin:0px;line-height:240%;">※罪重成猪 余姚猪屠</p><p style="text-indent:2em; padding:0px; margin:0px;line-height:240%;">余姚一家世业宰猪,其子尤善操刀,娶妻数年无子,身体日渐肥胖,头颈亦日短缩,眼睛亦俱深陷,毕肖猪形。病伤寒,时刻作猪吼声,七日发狂,爬至江桥上,大吼三声,投水随流而去,尸竟不得。</p><p style="text-indent:2em; padding:0px; margin:0px;line-height:240%;">※自作自受 颜复初</p><p style="text-indent:2em; padding:0px; margin:0px;line-height:240%;">苏州枫桥颜复初,以贩猪致富,所宰猪不令气绝,以盐水灌入猪心,以木槌遍体槌之。康熙七年得病,遍身痛楚,令家奴以木槌槌之,又索盐水饮之方快。二日后不能自饮,令家人灌入口中,如此三日夜,将死,谓五子曰:盐水我不能饮矣,汝等各代饮三碗。五子跪而饮讫,嘱曰:我杀猪业重,死即为猪,汝等幸多作佛事度我。言讫大恸,宛转如猪声而死。</p><p style="text-indent:2em; padding:0px; margin:0px;line-height:240%;">※可惊可怜 陆宝</p><p style="text-indent:2em; padding:0px; margin:0px;line-height:240%;">陆宝为人鼓刀,各店猪羊,死其手者无数。康熙十二年夏,持刀自刺喉间,宛如杀猪之状,若有神附。止之不能,号呼三日,血尽乃死。临死曰:取盐水来,今有无数猪羊在此索命。观者如市。</p><p style="text-indent:2em; padding:0px; margin:0px;line-height:240%;">※嗜肥断指 吴竹轩</p><p style="text-indent:2em; padding:0px; margin:0px;line-height:240%;">顺治辛丑夏,常熟市桥吴竹轩者,偶有肥犬至其家,其子打杀。沸汤将燖,犬伏土复活,其子不知也。抱犬入汤,被犬咬去第四指,犬逃去。其子腹中忽生小犬,作痛,指上血淋漓,<a="/rmgjc/tongku.html" class="keylink" target="_blank">痛苦</a>万状而死。</p><p style="text-indent:2em; padding:0px; margin:0px;line-height:240%;">※残忍破喉 休宁人</p><p style="text-indent:2em; padding:0px; margin:0px;line-height:240%;">休宁有一人,见两犬相交,持刀割其阴。牡狗几毙,牝狗即跃起,啮其入喉咙,立死。</p><p style="text-indent:2em; padding:0px; margin:0px;line-height:240%;">※炰鳖现报 杭州凤仙桥人</p><p style="text-indent:2em; padding:0px; margin:0px;line-height:240%;">杭州凤仙桥一人,以炰鳖为业,日买鳖生投沸汤中,既熟,剖肠剔骨,煎熬五味,由此获利有年。后病伤寒,缩颈攒手足,伏于床上,数日,伸首爬娑,宛如鳖形。又爬出堂中,家人禁之,辄欲啮人。将死,众至街市,盘旋宛转,曲尽鳖态,观者皆知沸汤炰鳖之报也。七日臭烂而死。</p><p style="text-indent:2em; padding:0px; margin:0px;line-height:240%;">※戕物恶死 长洲韩全</p><p style="text-indent:2em; padding:0px; margin:0px;line-height:240%;">长洲人韩全,屠宰贩卖为生。每宰猪,即灌以水。卖大活鱼,必碎其首,而亦灌以水。鸡鹅鸭之类,强将糠沙填塞入喉,图重斤两,伤戕物命甚惨。后患翻胃症,不能饮食,唯咽土泥随复吐出,遍体流黄水,臭秽不可当,且头痛如碎,如此三月乃死。</p><p style="text-indent:2em; padding:0px; margin:0px;line-height:240%;">※恶业生妖 潮州王二</p><p style="text-indent:2em; padding:0px; margin:0px;line-height:240%;">潮州某县王二者,业屠宰,狠恶异常,且好用假银。生一儿,头有两角,寸余,足如猪蹄,三岁夭死。</p><p style="text-indent:2em; padding:0px; margin:0px;line-height:240%;">※逸牛寻仇 泸州张四</p><p style="text-indent:2em; padding:0px; margin:0px;line-height:240%;">泸州张四儿,家业杀牛。卫军马洋,自乡牵牛赴州,牵绳忽断,牛奔入市,遇四儿,四儿持索缚牛,不能制,大惧,奔入一店中,牛亦追入店,四儿登楼,牛亦登楼,触四儿肠出死。牛自下楼,复转入一巷中,觅一牛肉肆主,适其主他出,尽毁其家器业,始徐徐出郊。事在万历丙申正月,店庳隘楼小梯狭,而牛上下无碍,其事甚怪。</p> </div>
</center></div><hr><script charset='utf-8' src='../js/hui2.js'></script></body></html> 