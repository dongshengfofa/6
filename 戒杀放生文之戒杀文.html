<html><head><meta charset='utf-8'><meta name='viewport' content='width=device-width, initial-scale=1'>
<meta name='applicable-device' content='pc'><meta name='keywords' content='浣涙硶,鍐弬浣涙硶,瑙嗛璁茶В,戒杀放生文之戒杀文' />
<link href='../css/3.css' rel='stylesheet' type='text/css'></head><body><script charset='utf-8' src='../js/hengfu.js'></script><script charset='utf-8' src='../js/hengfu2.js'></script><hr><center><div class='zw'>戒杀放生文之戒杀文</div></center><br><center><div>作者：佚名　来源：</div></center><br><div class='zw'><center>
<div>
　　戒杀<a="/fangsheng/" class="keylink" target="_blank">放生</a>文之戒杀文</div>
<div>
&nbsp;</div>
<div>
　　世人食肉，咸谓理所应然，乃恣意<a="/rmgjc/shasheng.html" class="keylink" target="_blank">杀生</a>，广积怨业，相习成俗，不<a="/rmgjc/zijue.html" class="keylink" target="_blank">自觉</a>知。昔人有言，可为痛哭流涕长太息者是也。计其迷执，略有七条，开列如左，余可例推云。</div>
<div>
&nbsp;</div>
<div>
　　凡有知者必同体，人之食肉，大是怪事。然不以为怪者，良由家世袭而为常，邻里比而成俗。习行既久，不觉其非，反以为是，又奚怪乎？今有杀人而食者，人必大骇而亟诛之。何也？不习行故也。使杀人无禁，行之数年，以人肉而供庖厨者遍于天下矣。故曰举世习行而不觉其非，可为痛哭流涕长太息者是也。</div>
<div>
&nbsp;</div>
<div>
　　一曰生日不宜杀生。哀哀父母，生我劬劳，己身始诞之辰，乃父母垂亡之日也。是日也，正宜戒杀持斋，广行善事。庶使先亡考*，早获超升，现在椿萱，增延福寿。何得顿忘母难，杀害生灵，上贻累于亲，下不利于己。此举世习行而不觉其非，可为痛哭流涕长太息者一也。</div>
<div>
&nbsp;</div>
<div>
　　唐太宗万乘之主，生日尚不为乐。田舍翁多收十斛粟，乃贺客盈门，欢宴累日。不知其可也。今世有生日饭僧诵经，修诸善事者，其贤乎哉！</div>
<div>
&nbsp;</div>
<div>
　　二曰生子不宜杀生。凡人无子则悲，有子则喜。不思一切禽畜，亦各爱其子。庆我子生，令他子死，于心安乎？夫婴孩始生，不为积福，而反杀生造业，亦太愚矣。此举世习行而不觉其非，可为痛哭流涕长太息者二也。</div>
<div>
&nbsp;</div>
<div>
　　一猎人暮夜大醉，视其幼子为獐，砺刃将杀之，妻泣谏不听，竟剖其腹，出其肠，已而安寝。天明，呼其子与入市鬻獐肉。妻哭曰：&ldquo;昨汝所杀者子也。&rdquo;其人举身自掷，五内崩裂。噫！人畜虽殊，爱子之心一也，安可杀欤！</div>
<div>
&nbsp;</div>
<div>
　　三曰祭先不宜杀生。亡者忌辰，及春秋祭扫，俱当戒杀，以资冥福。杀生以祭，徒增业耳。夫八珍罗于前，安能起九泉之遗骨而使之食乎？无益而有害，智者不为矣。此举世习行而不觉其非，可为痛哭流涕长太息者三也。</div>
<div>
&nbsp;</div>
<div>
　　或曰：&ldquo;梁武帝以面为牺牲，世讥其使祖宗不血食。&rdquo;噫！血食未必珍，蔬食未必恶。为人子者，贵乎慎修其身，而不覆先宗祀，斯善矣。奚取于祀之必用血也？祭胜于杀牛，《易》垂明训。牲养犹为不孝，圣有嘉谟。奚取于祀之必用血也？</div>
<div>
&nbsp;</div>
<div>
　　四曰婚礼不宜杀生。<a="/rmgjc/shijian.html" class="keylink" target="_blank">世间</a>婚礼，自问名纳采以至成婚，杀生不知其几。夫婚者生人之始也，生之始而行杀，理既逆矣。又婚礼，吉礼也，吉日而用凶事，不亦惨乎？此举世习行而不觉其非，可为痛哭流涕长太息者四也。</div>
<div>
&nbsp;</div>
<div>
　　凡人结婚，必祝愿<a="/rmgjc/fuqi.html" class="keylink" target="_blank">夫妻</a>偕老。尔愿偕老，禽兽愿先亡乎？嫁女之家，三日不息烛，思相离也。尔以相离为苦，禽兽以相离为乐乎？信乎婚之不宜杀矣！</div>
<div>
&nbsp;</div>
<div>
　　五曰宴客不宜杀生。良辰美景，贤主佳宾，蔬食菜羹，不妨清致。何须广杀生命，穷极肥甘，笙歌餍饫于杯盘，宰割怨号于砧几。嗟乎！有人心者，能不悲乎？此举世习行而不觉其非，可为痛哭流涕长太息者五也。</div>
<div>
&nbsp;</div>
<div>
　　若知盘中之物，从砧几怨号中来，则以彼极苦，为我极欢，虽食，亦不下咽矣。可不悲乎？</div>
<div>
&nbsp;</div>
<div>
　　六曰祈禳不宜杀生。世人有疾，杀生祀神以祈福，不思己之祀神，欲免死而求生也，杀他命而延我命，逆天悖理，莫甚于此矣。夫正直者为神，神其有私乎？命不可延，而杀业具在。种种淫祀，亦复类是。此举世习行而不觉其非，可为痛哭流涕长太息者六也。</div>
<div>
&nbsp;</div>
<div>
　　《<a="http://www.gming.org/fojing/yaoshijing/" class="keylink" target="_blank">药师经</a>》云：&ldquo;杀种种众生，解奏神明，呼诸魍魉，请乞福，欲冀延年，终不可得。&rdquo;所谓命不可延，杀业具在也。种种淫祀，如杀生求子、杀生求财、杀生求官等，及其得子、得财、得官，皆本人分定，非鬼神所为也。偶尔满愿，遽谓有灵，信之弥坚，行之愈笃。邪见炽然，莫可救疗，悲夫！</div>
<div>
&nbsp;</div>
<div>
　　七曰营生不宜杀生。世人为衣食故，或畋猎，或渔捕，或屠宰牛羊猪犬等，以资生计。而我观不作此业者，亦衣亦食，未必其冻馁而死也。杀生营生，神理所殛。以杀昌裕，百无一人。种<a="/rmgjc/diyu.html" class="keylink" target="_blank">地狱</a>之深因，受来生之恶报，莫斯为甚矣。何苦而不别求生计乎？此举世习行而不觉其非，可为痛哭流涕长太息者七也。</div>
<div>
&nbsp;</div>
<div>
　　亲见屠羊者垂死而口作羊鸣，卖鳝者将亡而头如鳝啮。此二事近在邻居，即非传说。我劝世人，若无生计，宁丐食耳。造杀而生，不如忍饥而死也。吁！可不戒哉？</div>
<div>
&nbsp;</div>
<div>
　　如上所列，甚拂常情。达人览之，必以为确论。倘能全戒，善莫加焉。其或不然，量力除减，或去四五，或禁二三。除一事则消一业，减一杀则杜一怨。若未能断绝腥膻，且先应市买现物，不加亲杀，亦免大愆。积养慈心，渐入佳境。得斯文者，更望展转<a="/rmgjc/liutong.html" class="keylink" target="_blank">流通</a>，递相劝化。能劝一人不杀，如救百万生灵。劝至十人百人，以及千万亿众，阴功浩大，善果无穷。但肯信行，决不相赚。</div>
<div>
&nbsp;</div>
<div>
　　每年写十二月分，粘贴屋壁。一月不杀，则于月下书&ldquo;不杀&rdquo;二字。一月不杀，下善也。一年不杀，中善也。一生不杀，上善也。世代不杀，善之又善者也。愿人人戒杀，户户持斋，则诸佛生欢，万神加护，干戈由是永息，刑罚可以无施，地狱为之顿空，<a="/rmgjc/kuhai.html" class="keylink" target="_blank">苦海</a>因而长别矣。</div>
<div>
&nbsp;</div>
<div>
　　戒杀祝愿</div>
<div>
&nbsp;</div>
<div>
　　若能一月不杀，至月尽夜，或次月朔旦，对佛像前，至心<a="/rmgjc/libai.html" class="keylink" target="_blank">礼拜</a>，白言：&ldquo;<a="/rmgjc/dizi.html" class="keylink" target="_blank">弟子</a>某甲，一心归命西方<a="/rmgjc/jileshijie.html" class="keylink" target="_blank">极乐世界</a>阿弥陀佛。我遵先佛明诲，今行不杀，已及一月。以此功德，愿我罪业消除，怨愆解释。所修善根，日益增长。命终之际，身心安隐，<a="/rmgjc/zhengnian.html" class="keylink" target="_blank">正念</a>分明，蒙佛接引，生极乐国七宝池内莲华之中。华开见佛，得无生忍，具足佛慧，以大神力，凡我旷劫所杀怨命，以及十方被杀众生，悉得度脱，成无上道。愿佛慈悲，哀怜摄受。&rdquo;发愿已，<a="/rmgjc/nianfo.html" class="keylink" target="_blank">念佛</a>或百声、千声、万声，随意多少。</div>
</div>
</center></div><hr><hr style=' height:2px;border:none;border-top:2px dotted #185598;' /><script charset='utf-8' src='../js/hui2.js'></script></body></html> 